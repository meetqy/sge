{"_path":"/li-fang","_dir":"","_draft":false,"_partial":false,"_locale":"","title":"李昉","children":[{"title":"小園獨坐偶賦所懷寄秘閣侍郎","content":["烟光澹澹思悠悠，朝退還家懶出遊。","靜坐最憐紅日永，新晴更助小園幽。","砌苔點點青錢小，窗竹森森綠玉稠。","賓友不來春又晚，眼看辜負一年休。"],"tags":[]},{"title":"偶述所懷寄秘閣侍郎","content":["何事情懷鬰不開，爲思蓬閣謫仙才。","通宵空有夢魂去，隔月更無篇詠來。","夜室已聞啼蟋蟀，秋庭惟見長莓苔。","清晨懶把菱花照，兩鬢如絲堪自咍。"],"tags":[]},{"title":"偶書口號寄秘閣侍郎","content":["朝退歸來只在家，詩書滿架是生涯。","吟成拙句何人和，按得新聲沒處誇。","夜景最憐蟾影潔，秋空時見雁行斜。","望君偷暇來相訪，猶有東籬殘菊花。"],"tags":[]},{"title":"獨賞牡丹因而成詠","content":["遶東叢了遶西叢，爲愛叢叢紫閒紅。","怨望乍疑啼曉霧，妖饒渾欲殢春風。","香苞半綻丹砂吐，細朵齊開烈焰烘。","病老情懷慢相對，滿欄應笑白頭翁。"],"tags":[]},{"title":"依韻和殘春有感  其一","content":["暮春三月思依依，又到年年惜別時。","暖逼流鶑藏密樹，香迷舞蝶戀空枝。","海棠殘艷紅鋪地，蜀柳長條翠拂池。","便是林亭微暑至，葛衣重喜趁凉披。"],"tags":[]},{"title":"依韻和殘春有感  其二","content":["夜來微雨曉來風，春色都歸悵望中。","楊柳带烟嚬細綠，牡丹和露泣殘紅。","嬌鶑遶樹聲初老，野草連門路近通。","韶景欲留留不住，西園悶殺雪髯翁。"],"tags":[]},{"title":"和喜雨","content":["溟濛烟景似江臯，靜賞何須郭外遨。","點點暗滋花氣色，祁祁盡作麥脂膏。","洗開玳瑁湘妃竹，裛損烟脂阿母桃。","昨日君王倚欄看，東風吹濕赭黄袍。"],"tags":[]},{"title":"依韻奉和見貽之什且以答來章而歌盛美也","content":["逢丘深靜養疏慵，角枕斜欹數過鴻。","萬事不關思想內，一心長在詠歌中。","昂藏鶴貌無凡態，冷淡琴聲有古風。","共說聖君偏注意，朝昏須作黑頭公。"],"tags":[]},{"title":"攀和嘉篇","content":["小亭愁坐對殘陽，梧葉翻階片片黄。","老去只添新悵望，病餘無復舊歡狂。","四時奔速都如電，兩鬢凋疏總作霜。","看取衰容今若此，有何情緒聽宮商。"],"tags":[]},{"title":"老病相攻偶成長句寄秘閣侍郎","content":["衰病增加我斗諳，頭風目眩一般般。","縱逢盃酒都無味，任聽笙歌亦寡歡。","朝退便思親枕簟，客來多倦著衣冠。","行行漸近懸車歲，轉恐君恩報答難。"],"tags":[]},{"title":"寄秘閣侍郎","content":["楮冠仍用竹爲簪，隨分林亭自稱心。","病裏亦難全斷酒，老來無柰更躭吟。","閑行策杖青苔逕，靜坐移床綠樹陰。","時有新詩寄何處，蓬丘仙客是知音。"],"tags":[]},{"title":"輒歌盛美寄秘閣侍郎","content":["滿朝清望更誰如，才略文章盡有餘。","避寵怕聞調鼎鼐，愛閑專喜掌圖書。","歌詩唱和心偏樂，勢利奔趨跡自疏。","恰與宗兄性相近，好來城外卜鄰居。"],"tags":[]},{"title":"對雨閑吟呈吏部侍郎","content":["羃羃濃雲勢未收，森森凉氣忽如秋。","密籠芳樹飄何急，高卷疏簾看不休。","咫尺莫聞人對語，逡巡已見水平流。","此時遥憶諸君子，堪命棋枰與酒甌。"],"tags":[]},{"title":"自思忝幸因動詠吟","content":["如蓬短髮不勝簪，筋力衰羸分所甘。","清職美官皆徧歷，物情時態盡深諳。","乘軒服冕身可用，嘯月吟風意尚躭。","安得故人頻會面，一罇相對共醺酣。"],"tags":[]},{"title":"依韻奉和千葉玫瑰之什","content":["滿檻妖饒甚，皆因暖律催。","好憑鶑說意，不假蝶爲媒。","带露羞容歛，隨風笑臉迴。","去年觀始種，今日見齊開。","熠熠燈千炷，熒熒火一堆。","濃香蓋天與，碎葉是誰裁。","旋爲除芳草，惟愁落綠苔。","最宜含細雨，肯使撲輕埃。","易賦詩盈軸，難辭酒滿盃。","汲泉頻灌溉，買土更封培。","銷得邀賓賞，堪教選地栽。","醉吟翻悵望，行遶重徘徊。","謾對鮮妍色，慚無綺麗才。","自憐垂白叟，扶病看花來。"],"tags":[]},{"title":"寶相花送上秘閣侍郎并獻惡詩一首","content":["寶相爲嘉號，移根自蜀都。","遠來還可重，他處更應無。","嫩葉細裁綠，芳英勻抹朱。","風流別花客，知道此花殊。"],"tags":[]},{"title":"對海紅花懷吏部侍郎","content":["爛熳海紅花，花中信殊異。","萬朵壓欄干，一堆紅錦被。","顔色燒人眼，馨香撲人鼻。","宜哉富豪家，長近歌鍾地。","對花花不語，憶君君不至。","盡日惜穠芳，情懷有如醉。"],"tags":[]},{"title":"更述荒蕪自詠閑適","content":["滿架詩書滿炷香，琴碁爲樂是尋常。","誠知老去唯宜靜，自笑閑中亦有忙。","腰下轉嫌金印重，眉間漸長白毫長。","手栽園樹皆成實，引著兒孫旋摘嘗。"],"tags":[]},{"title":"和夏日直秘閣之什","content":["靜卧蓬山養道情，百司繁冗盡堪輕。","窗前竹撼森疏影，樹杪蟬吟斷續聲。","閑蹋綠莎芒作履，旋烹芳茗石爲鐺。","料君難戀神仙境，重築沙堤走馬行。"],"tags":[]},{"title":"和暑夜偶作之什","content":["新搆華居近禁城，旋栽松檜滿中庭。","順風子細聞清漏，隔竹依稀見落星。","萬乘異恩無路報，千年昌運此時丁。","一軒明月誰爲伴，應共金昆醉復醒。"],"tags":[]},{"title":"謝侍郎三弟朝蓋相過","content":["喜得君來慰我心，清歡何假酒頻斟。","共窺鶴跡行苔逕，同聽鶑聲坐柳陰。","蝴蝶遶欄飛又歇，薔薇壓架淺兼深。","相留不用忙忙去，直待林梢夕照沈。"],"tags":[]},{"title":"輒歌盛美獻秘閣侍郎","content":["濟時才略本縱橫，翻向文章振大名。","政事堂中辭重位，圖書閣下養閑情。","高高節行將誰比，的的襟懷向我傾。","吟得新詩只相寄，心看軒冕一銖輕。"],"tags":[]},{"title":"牡丹盛開對之感歎寄秘閣侍郎","content":["白公曾詠牡丹芳，一種鮮妍獨異常。","眼底見伊真國色，鼻頭聞者是天香。","朝含宿雨低垂淚，晚背殘陽暗斷腸。","多病老翁爭奈向，寄詩遥問少年郎。"],"tags":[]},{"title":"冬至後作呈秘閣侍郎","content":["節辰纔過一陽生，草樹依依已有情。","楊柳莫嫌凋舊葉，牡丹還喜動新萌。","潜驚綠竹微添翠，暗覺幽禽漸變聲。","從此日長天又暖，時時獨入小園行。"],"tags":[]},{"title":"贈鄧洵美","content":["憶昔詞場共著鞭，當時鶑谷喜同遷。","關河契闊三千里，音信稀疏二十年。","君遇已知依玉帳，我無才藻步花磚。","時情人事堪惆悵，天外相逢一泫然。"],"tags":[]},{"title":"吊鄧洵美","content":["十年衣染帝鄉塵，蹤迹仍傳活計貧。","高掇桂枝曾遂志，假拖藍綬至終身。","侯門寂寞非知己，澤國悽惶似旅人。","今已嚮公墳畔過，不勝懷抱暗酸辛。"],"tags":[]},{"title":"贈賈黄中","content":["七歲神童古所難，賈家門戶有衣冠。","十人科第排頭上，五部經書誦舌端。","見榜不知名字貴，登筵未識管弦歡。","從今穩上青雲去，萬里誰能測羽翰。"],"tags":[]},{"title":"寄孟賓于","content":["幼携書劍別湘潭，金榜標名第十三。","昔日聲塵喧洛下，近年詩價滿江南。","長爲邑令情終屈，縱處曹郎志未甘。","莫學馮唐便休去，明君晚事未爲慚。"],"tags":[]},{"title":"贈襄陽妓","content":["峴山亭畔紅妝女，小筆香牋善賦詩。","顔貌共推傾國色，篇章皆是斷腸辭。","便牽魂夢從今日，得見嬋娟在幾時。","千里關河萬重意，夜深無睡暗尋思。"],"tags":[]},{"title":"禁林春直","content":["疏簾摇曳日輝輝，直閣深嚴半掩扉。","一院有花春晝永，八方無事詔書稀。","樹頭百囀鶑鶑語，梁上新來燕燕飛。","豈合此身居此地，妨賢尸祿自知非。"],"tags":[]},{"title":"仙客","content":["胎化仙禽性本殊，何人携爾到京都。","因加美號爲仙客，稱向閑庭伴野夫。","警露秋聲雲外影，翹沙晴影月中孤。","青田萬里終歸去，暫處鷄羣莫歎吁。"],"tags":[]},{"title":"題岱宗無字碑","content":["巨石來從十八盤，離宮複道滿千山。","不因封禪窮民力，漢祖何緣便入關。"],"tags":["泰山"]},{"title":"桐柏觀","content":["子晉棲霞境，高高出世埃。","直疑天上去，歸認下雲來。","銀漢星辰近，金庭洞府開。","遲明欲回首，更上降真臺。"],"tags":[]},{"title":"退官詩","content":["布裘藜杖鹿胎冠，散率身如不在官。","晝枕靜欹無遠夢，秋窗閑坐有微寒。"],"tags":[]},{"title":"泰陵忌辰","content":["秘殿深嚴聖語溫，十年前是一乾坤。","孤臣林壑殺生在，帝里金湯舊業存。","舜殿南風難解慍，漢陵西望欲銷魂。","年年此日無窮恨，風雨瀟瀟獨閉門。"],"tags":[]},{"title":"永昌陵挽詞","content":["丹青史筆敢虛張，功德巍然軼漢唐。","奠玉五回朝上帝，御樓三度納降王。"],"tags":[]},{"title":"題義門胡氏華林書院","content":["孝義冠鄉閭，門多長者車。","歲收千頃稻，家貯一樓書。","待客開新酒，留僧煮嫩蔬。","三公老且病，無暇訪山居。"],"tags":[]},{"title":"祜公榮歸","content":["南望鄉閭隔楚雲，歸心迢遞更紛紜。","何因得共飛帆上，細看長江濯錦文。"],"tags":["长江"]},{"title":"句  其一","content":["水光先見月，露氣早知秋。"],"tags":[]},{"title":"句  其二","content":["微臣自愧頭如雪，也向鈞天侍玉皇。"],"tags":[]},{"title":"句  其三","content":["傷禽再展凌雲翼，枯木重爲犯斗槎。"],"tags":[]},{"title":"句  其四","content":["三載經綸棲鳳閣，五年提筆直鰲宮。"],"tags":[]},{"title":"存目  其一","content":["詩題：原無題首句：微臣自愧頭如雪，也向鈞天侍玉皇。"],"tags":[]},{"title":"存目  其二","content":["詩題：贈正惠公端首句：憶昔僦居明德坊。"],"tags":[]},{"title":"存目  其三","content":["（劉瑛整理）。"],"tags":[]}],"_id":"content:li-fang.json","_type":"json","_source":"content","_file":"li-fang.json","_extension":"json"}