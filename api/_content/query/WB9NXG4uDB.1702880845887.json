{"_path":"/bai-ju-yi","_dir":"","_draft":false,"_partial":false,"_locale":"","title":"白居易","children":[{"title":"後宮詞","content":["淚濕羅巾夢不成，夜深前殿按歌聲。","紅顏未老恩先斷，斜倚薰籠坐到明。"],"tags":["唐诗三百首","七言绝句","宫怨"]},{"title":"長恨歌","content":["漢皇重色思傾國，御宇多年求不得。","楊家有女初長成，養在深閨人未識。","天生麗質難自棄，一朝選在君王側。","回眸一笑百媚生，六宮粉黛無顏色。","春寒賜浴華清池，溫泉水滑洗凝脂。","侍兒扶起嬌無力，始是新承恩澤時。","雲鬢花顏金步搖，芙蓉帳暖度春宵。","春宵苦短日高起，從此君王不早朝。","承歡侍宴無閑暇，春從春遊夜專夜。","後宮佳麗三千人，三千寵愛在一身。","金屋妝成嬌侍夜，玉樓宴罷醉和春。","姊妹弟兄皆列土，可憐光彩生門戶。","遂令天下父母心，不重生男重生女。","驪宮高處入青雲，仙樂風飄處處聞。","緩歌慢舞凝絲竹，盡日君王看不足。","漁陽鞞鼓動地來，驚破霓裳羽衣曲。","九重城闕煙塵生，千乘萬騎西南行。","翠華搖搖行復止，西出都門百餘里。","六軍不發無奈何，宛轉蛾眉馬前死。","花鈿委地無人收，翠翹金雀玉搔頭。","君王掩面救不得，回看血淚相和流。","黃埃散漫風蕭索，雲棧縈紆登劒閣。","峨嵋山下少人行，旌旗無光日色薄。","蜀江水碧蜀山青，聖主朝朝暮暮情。","行宮見月傷心色，夜雨聞鈴腸斷聲。","天旋日轉迴龍馭，到此躊躇不能去。","馬嵬坡下泥土中，不見玉顏空死處。","君臣相顧盡霑衣，東望都門信馬歸。","歸來池苑皆依舊，太液芙蓉未央柳。","芙蓉如面柳如眉，對此如何不淚垂？","春風桃李花開夜，秋雨梧桐葉落時。","西宮南苑多秋草，宮葉滿階紅不埽。","棃園弟子白髮新，椒房阿監青娥老。","夕殿螢飛思悄然，孤燈挑盡未成眠。","遲遲鐘鼓初長夜，耿耿星河欲曙天。","鴛鴦瓦冷霜華重，翡翠衾寒誰與共。","悠悠生死別經年，魂魄不曾來入夢。","臨邛道士鴻都客，能以精誠致魂魄。","爲感君王展轉思，遂教方士殷勤覓。","排空馭氣奔如電，升天入地求之徧。","上窮碧落下黃泉，兩處茫茫皆不見。","忽聞海上有仙山，山在虛無縹緲間。","樓閣玲瓏五雲起，其中綽約多仙子。","中有一人字太真，雪膚花貌參差是。","金闕西廂叩玉扃，轉教小玉報雙成。","聞道漢家天子使，九華帳裏夢魂驚。","攬衣推枕起裴回，珠箔銀屏邐迤開。","雲鬢半偏新睡覺，花冠不整下堂來。","風吹仙袂飄颻舉，猶似霓裳羽衣舞。","玉容寂莫淚闌干，棃花一枝春帶雨。","含情凝睇謝君王，一別音容兩渺茫。","昭陽殿裏恩愛絕，蓬萊宮中日月長。","回頭下望人寰處，不見長安見塵霧。","唯將舊物表深情，鈿合金釵寄將去。","釵留一股合一扇，釵擘黃金合分鈿。","但教心似金鈿堅，天上人間會相見。","臨別殷勤重寄詞，詞中有誓兩心知。","七月七日長生殿，夜半無人私語時。","在天願作比翼鳥，在地願爲連理枝。","天長地久有時盡，此恨緜緜無絕期。"],"tags":["唐诗三百首","峨眉山","叙事","写人","爱情","七言古诗","长诗","讽喻"]},{"title":"琵琶引","content":["潯陽江頭夜送客，楓葉荻花秋索索。","主人下馬客在船，舉酒欲飲無管弦。","醉不成歡慘將別，別時茫茫江浸月。","忽聞水上琵琶聲，主人忘歸客不發。","尋聲暗問彈者誰，琵琶聲停欲語遲。","移船相近邀相見，添酒迴燈重開宴。","千呼萬喚始出來，猶抱琵琶半遮面。","轉軸撥弦三兩聲，未成曲調先有情。","弦弦掩抑聲聲思，似訴平生不得意。","低眉信手續續彈，說盡心中無限事。","輕攏慢撚抹復挑，初爲霓裳後六幺。","大弦嘈嘈如急雨，小弦切切如私語。","嘈嘈切切錯雜彈，大珠小珠落玉盤。","間關鶯語花底滑，幽咽泉流水下灘。","水泉冷澀弦疑絕，疑絕不通聲暫歇。","別有幽愁暗恨生，此時無聲勝有聲。","銀缾乍破水漿迸，鐵騎突出刀槍鳴。","曲終收撥當心畫，四弦一聲如裂帛。","東舟西舫悄無言，唯見江心秋月白。","沈吟放撥插弦中，整頓衣裳起斂容。","自言本是京城女，家在蝦蟇陵下住。","十三學得琵琶成，名蜀教坊第一部。","曲罷曾教善才伏，妝成每被秋娘妬。","五陵年少爭纏頭，一曲紅綃不知數。","鈿頭雲箆擊節碎，血色羅帬飜酒汙。","今年歡笑復明年，秋月春風等閑度。","弟走從軍阿姨死，暮去朝來顏色故。","門前冷落鞍馬稀，老大嫁作商人婦。","商人重利輕別離，前月浮梁買茶去。","去來江口守空船，繞船月明江水寒。","夜深忽夢少年事，夢啼妝淚紅闌干。","我聞琵琶已歎息，又聞此語重唧唧。","同是天涯淪落人，相逢何必曾相識。","我從去年辭帝京，謫居臥病潯陽城。","潯陽小處無音樂，終歲不聞絲竹聲。","住近湓江地低濕，黃蘆苦竹繞宅生。","其間旦暮聞何物，杜鵑啼血猨哀鳴。","春江花朝秋月夜，往往取酒還獨傾。","豈無山歌與村笛，嘔啞嘲哳難爲聽。","今夜聞君琵琶語，如聽仙樂耳暫明。","莫辭更坐彈一曲，爲君飜作琵琶行。","感我此言良久立，却坐促弦弦轉急。","淒淒不似向前聲，滿座重聞皆掩泣。","座中泣下誰最多，江州司馬青衫濕。"],"tags":["唐诗三百首","七言古诗","高中古诗","写人","乐府","三年级下册","愤懑"]},{"title":"賦得古原草送別","content":["離離原上草，一歲一枯榮。","野火燒不盡，春風吹又生。","遠芳侵古道，晴翠接荒城。","又送王孫去，萋萋滿別情。"],"tags":["唐诗三百首","写草","二年级下册","咏物","送别","五言律诗","咏物诗","小学古诗"]},{"title":"問劉十九","content":["綠螘新醅酒，紅泥小火壚。","晚來天欲雪，能飲一杯無。"],"tags":["唐诗三百首","五言绝句","生活","饮酒","友情"]}],"_id":"content:bai-ju-yi.json","_type":"json","_source":"content","_file":"bai-ju-yi.json","_extension":"json"}