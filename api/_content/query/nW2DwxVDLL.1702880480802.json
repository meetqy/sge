{"_path":"/li-han-zhang","_dir":"","_draft":false,"_partial":false,"_locale":"","title":"李含章","children":[{"title":"石盆寺","content":["巨石何年琢，爲盆勢莫裁。","圓疑通澤國，深可並天台。","法水長時滿，青蓮向日開。","無人知此喻，寂寞首空迴。"],"tags":[]},{"title":"題武陵護戎林亭","content":["修笙簇徑出林椒，可與遊人避俗囂。","曲檻隔花安筆硯，小窗延月伴簞瓢。","紅藤引蔓移山豆，綠葉分葩植水蕉。","到此每憐清氣別，可堪寒夜雨瀟瀟。"],"tags":[]},{"title":"寄題元長老林亭","content":["聞說幽亭氣象寬，何須基構入雲端。","平瞻一郡連山翠，遠矚千門枕水寒。","風拂石床松子墜，雨籠莎徑栗花乾。","遥知出定牽吟夜，只欠清猿嘯碧湍。"],"tags":[]},{"title":"漁家","content":["數家茅屋枕魚磯，歲歲生涯在渺瀰。","雞犬怪人奔竹徑，兒孫逢客倚柴籬。","壁懸簑笠殘煙雨，門對溪山閱盛衰。","一曲新歌一船月，夜深來往碧漣漪。"],"tags":[]},{"title":"寄內翰王同年","content":["回翔青瑣已多時，四海歸榮更是誰。","通籍禁中參鳳閣，司言天上煥龍墀。","修文禮樂源何大，振筆雲雷澤益滋。","若把王褒頌勳業，未如際會遇昌期。"],"tags":[]},{"title":"河北行","content":["爲儒還解著征衣，遠戍沙連白草齊。","雁陣不衝羌笛怨，狼煙微認塞雲底。","蕎花露溼堆空塹，蓼水泓澄截古堤。","漸近界河分內外，野禽嘐戛路東西。"],"tags":[]},{"title":"出典宣城三首  其一","content":["戛雲秋翼健磨天，九萬修程孰可肩。","五馬幸歸鄉國路，百城初認釣魚船。","餘霞綺閣方池上，宿靄人家疊嶂前。","多感聖君垂異寵，力思報效向衰年。"],"tags":[]},{"title":"出典宣城三首  其二","content":["蘆花未白蓼初紅，綠水澄藍是處通。","景色不須今日別，煙光仍與昔時同。","馬嘶曉月思閑廐，帆掛秋光足便風。","寄語路人休借問，錦衣歸去一衰翁。"],"tags":[]},{"title":"出典宣城三首  其三","content":["分符慙寡術，榮抃出京畿。","況什新秋節，重經舊釣磯。","江村初雨歇，水國淡煙微。","一路風光好，還同衣錦歸。"],"tags":[]},{"title":"遊桃源觀","content":["碧草芊綿十洞春，青蒼寒疊五溪雲。","山縈乳竇層層秀，路隔桃花處處分。","苔徑竹深迷鶴跡，石壇松古漏星文。","通宵回想塵寰事，好結茅茨向水濱。"],"tags":[]},{"title":"相國寺晚鐘","content":["高韻出重城，林梢鶴夢清。","九衢方月曉，四野復霜晴。","會有神仙聽，能無魍魎驚。","寒山深洞口，依約片雲橫。"],"tags":[]},{"title":"僧家","content":["不愁白日斜，唯只是僧家。","遠徑接芳草，閒庭掩落花。","木欄棲悲翠，盆水種蒹葭。","到此常留意，深窗自煮茶。"],"tags":[]},{"title":"題廬山上化成寺","content":["樓臺高聳入中天，壓破寒山數畝煙。","永日松欄幽鳥語，半空巖石老僧禪。","窗臨樛木排深澗，簷拂長蘿下翠顛。","野客每來何所得，一聲秋磬似相便。"],"tags":["庐山"]}],"_id":"content:li-han-zhang.json","_type":"json","_source":"content","_file":"li-han-zhang.json","_extension":"json"}