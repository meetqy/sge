{"_path":"/liu-zhi","_dir":"","_draft":false,"_partial":false,"_locale":"","title":"柳直","children":[{"title":"題義門胡氏華林書院","content":["華林茂族藹青芬，族本重華遠裔孫。","弟姪聲光攀郤桂，君王恩渥表于閭。","書幃月鑒琴橫席，吟閣雲殘村隔原。","多感朝英寄詩什，永留風雅賁丘園。"],"tags":[]},{"title":"槿花","content":["虢國妝初罷，高堂夢始迴。","霓裳猶未解，繡被已成堆。","赤帝宮簾卷，華陽洞戶開。","神僊有良會，清唱在瑶臺。"],"tags":[]},{"title":"代意","content":["路隔仙源不可尋，紫牆霜戟夜沉沉。","緘情謾託傳書雁，換笑空餘取酒金。","翡翠巢成珠樹密，驪龍睡起玉淵深。","新知自樂生離苦，年少情多豈易禁。"],"tags":[]},{"title":"漢武","content":["高挹方諸薦水倉，醮壇時見燭神光。","日邊甲帳雖虛設，汾上樓船不可忘。","盤槩碧霄甘露白，鼎遷幽壤瑞雲黄。","東巡岱嶽探金策，倒指寧聞壽數長。"],"tags":["泰山"]},{"title":"館中新蟬","content":["摇落何須宋玉悲，齊亭遺恨莫霑衣。","池中菡萏香全減，井上梧桐葉乍飛。","風促箏聲隨斷續，日移磚影自光輝。","宜秋門外饒芳樹，結駟那堪送客歸。"],"tags":[]},{"title":"舊將","content":["彊弩當年討不庭，功成身退炳丹青。","囊沙澤畔知兵法，聚米山前識陣形。","驥老未甘秋伏櫪，劍閒猶覺夜衝星。","分茅錫土傳家牒，鐘鼎還須爲勒銘。"],"tags":[]},{"title":"送新知永州陳秘丞瞻赴任","content":["秋風清緊雁初飛，半醉摇鞭出帝畿。","名郡又分紅旆去，故鄉重見錦衣歸。","剖符雖暫宣皇澤，視草終須直紫微。","從此南軒多倚望，好詩芳信莫教稀。"],"tags":[]},{"title":"次韻虞舜廟懷古","content":["詩人如不頌，誰識太平心。","石老碑文古，庭荒蟻穴深。","白雲生絕壑，斑竹鎖疏林。","行客自南北，青山共古今。","登臨尋勝蹟，望望日西沉。"],"tags":[]},{"title":"題義門胡氏華林書院","content":["徐孺亭邊水石連，高名頻見野僧傳。","篋中書滿思安世，樓上詩成憶仲宣。","已說爛柯忘意遠，定知焦尾用心專。","寒溪乘興雲迎棹，秋夜娛賓月照筵。","曲檻靜宜開木筆，短牆幽稱聚苔錢。","廷評官小無餘俸，致仕身閑得盡眠。","梅少也須饒越嶽，竹多寧肯讓湘川。","樽前白玉杯常在，腰底黄金带未懸。","清露暖空滋菊圃，紫雲垂蔭養芝田。","仍聞旌表門閭後，朝士褒稱過百篇。"],"tags":[]}],"_id":"content:liu-zhi.json","_type":"json","_source":"content","_file":"liu-zhi.json","_extension":"json"}