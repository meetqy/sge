{"_path":"/zhu-cun","_dir":"","_draft":false,"_partial":false,"_locale":"","title":"朱存","children":[{"title":"金陵覽古 秦淮","content":["一氣東南王斗牛，祖龍潜爲子孫憂。","金陵地脈何曾斷，不覺真人已姓劉。"],"tags":[]},{"title":"金陵覽古 石頭城","content":["五城樓雉各相望，山水英靈宅帝王。","此地定由天造險，古來長恃作金湯。"],"tags":[]},{"title":"金陵覽古 段石岡","content":["孫吳紀德舊刊碑，草沒蟠螭與伏龜。","惆悵岡頭三段石，至今猶似鼎分時。"],"tags":[]},{"title":"金陵覽古 北渠","content":["金殿分來玉砌流，黑龍湖徹鳳池頭。","後庭花落恩波斷，翻與南唐作御溝。"],"tags":[]},{"title":"金陵覽古 新亭","content":["滿目江山異洛陽，昔人何必重悲傷。","倘能戮力扶王室，當自新亭復故鄉。"],"tags":[]},{"title":"金陵覽古 天闕山","content":["牛頭天際碧凝嵐，王導無稽亦妄談。","若指遠山爲上闕，長安應合指終南。"],"tags":[]},{"title":"金陵覽古 東山","content":["鎮物高情濟世才，欲隨猿鶴老巖隈。","山花處處紅粧面，髣髴如初擁妓來。"],"tags":[]},{"title":"金陵覽古 烏衣巷","content":["人物風流往往非，空餘陋巷作烏衣。","舊時簾幕無從覓，只有年年社燕歸。"],"tags":[]},{"title":"金陵覽古 阿育王塔","content":["窣堵凝然鎮梵宮，舉頭層級在雲中。","金棺舍利藏何處，鐸繞危簷聲撼風。"],"tags":[]},{"title":"金陵覽古 烏衣巷","content":["閥閱淪亡梐枑移，年年舊燕亦雙歸。","茅簷葦箔無冠蓋，不見烏衣見白衣。"],"tags":[]},{"title":"金陵覽古 後湖","content":["雷轟疊鼓火翻旗，三翼翩翩試水師。","驚起黑龍眠不得，狂風猛雨下多時。"],"tags":[]},{"title":"金陵覽古 半陽湖","content":["江南龍節水爲鄉，水不純陰又半陽。","一片湖光共深淺，兩般泉脈異溫凉。"],"tags":[]},{"title":"金陵覽古 潮溝","content":["流水東西傍帝臺，六朝重爲兩朝開。","曾有鷁首知高下，莫問魚舟識去來。"],"tags":[]},{"title":"金陵覽古 直瀆","content":["晝役人功夜鬼功，陽開陰闔幾時終。","不聞擲土江中語，爭得盈流一水通。"],"tags":[]},{"title":"金陵覽古 運瀆","content":["舳艫銜尾日無虛，更鑿都城引漕渠。","何事餒來貪雀穀，不知留得幾年儲。"],"tags":[]},{"title":"金陵覽古 鳳凰臺","content":["竹影桐陰滿舊山，鳳凰多載不飛還。","登臺只有吹簫者，爭得和鳴墮世間。"],"tags":[]}],"_id":"content:zhu-cun.json","_type":"json","_source":"content","_file":"zhu-cun.json","_extension":"json"}