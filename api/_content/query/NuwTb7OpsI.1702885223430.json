{"_path":"/meng-guan","_dir":"","_draft":false,"_partial":false,"_locale":"","title":"孟貫","children":[{"title":"宿山寺","content":["溪山盡日行，方聽遠鐘聲。","入院逢僧定，登樓見月生。","露垂羣木潤，泉落一巖清。","此景關吾事，通宵寐不成。"],"tags":[]},{"title":"贈棲隠洞譚先生","content":["先生雙鬢華，深谷卧雲霞。","不伐有巢樹，多移無主花。","石泉春釀酒，松火夜煎茶。","因問山中事，如君有幾家。"],"tags":[]},{"title":"歸雁","content":["春至衡陽雁，思歸塞路長。","汀洲齊奮翼，霄漢共成行。","雪盡翻風暖，寒收度月凉。","直應到秋日，依舊返瀟湘。"],"tags":[]},{"title":"春江送人","content":["春江多去情，相去枕長汀。","數雁別湓浦，片帆離洞庭。","雨餘沙草綠，雲散岸峰青。","誰共觀明月，漁歌夜好聽。"],"tags":["洞庭湖"]},{"title":"過秦嶺","content":["古今傳此嶺，高下勢崢嶸。","安得青山路，化爲平地行。","蒼苔留虎跡，碧樹障溪聲。","欲過一回首，踟躕無限情。"],"tags":[]},{"title":"送吳夢誾歸閩","content":["甌閩在天末，此去整行衣。","久客逢春盡，思家冒暑歸。","海雲添晚景，山瘴滅晴暉。","相憶吟偏苦，不堪書信稀。"],"tags":[]},{"title":"山中夏日","content":["深山宜避暑，門戶映嵐光。","夏木蔭溪路，晝雲埋石床。","心源澄道靜，衣葛蘸泉凉。","算得紅塵裏，誰知此興長。"],"tags":[]},{"title":"宿故人江居","content":["渡口樹冥冥，南山漸隠青。","漁舟歸舊浦，鷗鳥宿前汀。","靜榻懸燈坐，閒門對浪扃。","相思頻到此，幾番醉還醒。"],"tags":[]},{"title":"寄伍喬","content":["蹉跎春又晚，天末信來遲。","長憶分携日，正當摇落時。","獨遊饒旅恨，多事失歸期。","君看前溪樹，山禽巢幾枝。"],"tags":[]},{"title":"山中訪人不遇","content":["負琴兼杖藜，特地過巖西。","已見竹軒閉，又聞山鳥啼。","長松寒倚谷，細草暗連溪。","久立無人事，烟霞歸路迷。"],"tags":[]},{"title":"贈隠者","content":["世路爭名利，深山獨結茅。","安情自得所，非道豈相交。","百尺松當戶，千年鶴在巢。","知君於此景，未欲等閒拋。"],"tags":[]},{"title":"寄暹上人","content":["聞罷城中講，來安頂上禪。","夜燈明石室，清磬出巖泉。","欲訪慚多事，相思恨隔年。","終期息塵慮，接話虎溪邊。"],"tags":[]},{"title":"江邊閒步","content":["閒來南渡口，迤邐看江楓。","一路波濤畔，數家蘆葦中。","遠汀排晚樹，深浦漾寒鴻。","吟罷慵回首，此情誰與同。"],"tags":[]},{"title":"過王逸人園林","content":["谷口何時住，烟霞一徑深。","水聲離遠洞，山色出疏林。","雪彩從沾鬢，年光不計心。","自言人少到，猶喜我來尋。"],"tags":[]},{"title":"寄李處士","content":["僧話磻溪叟，平生重赤松。","夜堂悲蟋蟀，秋水老芙蓉。","吟坐倦垂釣，閒行多倚筇。","聞名來已久，未得一相逢。"],"tags":[]},{"title":"夏日寄史處士","content":["掩關苔滿地，終日坐騰騰。","暑氣冷衣葛，暮雲催燭燈。","寂寥知得趣，疏懶似無能。","還憶舊遊否，何年別杜陵。"],"tags":[]},{"title":"夏日登瀑頂寺因寄諸知己","content":["曾於塵埃望，此景在烟霄。","巖靜水聲近，山深暑氣遥。","杖藜青石路，煮茗白雲樵。","寄語爲郎者，誰能訪寂寥。"],"tags":[]},{"title":"懷果上人","content":["擁錫南遊去，名香幾處焚。","別來無遠信，多恐在深雲。","好月曾同步，幽香省共聞。","相思不相見，林下葉紛紛。"],"tags":[]},{"title":"寄故園兄弟","content":["久與鄉關阻，風塵損舊衣。","水思和月泛，山憶共僧歸。","林想添鄰舍，溪應改釣磯。","弟兄無苦事，不用別庭闈。"],"tags":[]},{"title":"早秋吟眺","content":["新秋初雨後，獨立對遥山。","去鳥望中沒，好雲吟裏還。","長年慚道薄，明代取身閒。","從有西征思，園林懶閉關。"],"tags":[]},{"title":"送江爲歸嶺南","content":["舊山臨海色，歸路到天涯。","此別各多事，重逢是幾時。","江行晴望遠，嶺宿夜吟遲。","珍重南方客，清風失所思。"],"tags":[]},{"title":"山中答友人","content":["偶愛春山在，因循值暑時。","風塵非所願，泉石本相宜。","坐久松陰轉，吟餘蟬韻移。","自慚疏野甚，多失故人期。"],"tags":[]},{"title":"山齋早秋雨中","content":["深居少往還，卷箔早秋間。","雨灑吟蟬樹，雲藏嘯狖山。","炎蒸如便退，衣葛亦堪閒。","靜坐得無事，酒卮聊暢顔。"],"tags":[]},{"title":"送人遊南越","content":["孑然南越去，替爾畏前程。","見說路歧嶮，不通車馬行。","瘴烟迷海色，嶺樹带猿聲。","獨向山家宿，多應鄉思生。"],"tags":[]},{"title":"酬東溪史處士","content":["咫尺東溪路，年來偶訪遲。","泉聲迷雨夜，花片落空枝。","石徑逢僧出，山床見鶴移。","貧齋有琴酒，曾許月圓期。"],"tags":[]},{"title":"秋江送客","content":["秋風楚江上，送子話遊遨。","遠水宿何處，孤舟春夜濤。","浦雲沈雁影，山月照猿嗥。","莫爲饑寒苦，便成名利勞。"],"tags":[]},{"title":"寄山中高逸人","content":["烟霞多放曠，吟嘯是尋常。","猿共摘山果，僧鄰住石房。","躡雲雙屐冷，採藥一身香。","我憶相逢夜，松潭月色凉。"],"tags":[]},{"title":"懷友人","content":["浮世況多事，飄流每嘆君。","路岐何處去，消息幾時聞。","吟裏落秋葉，望中生暮雲。","孤懷誰慰我，夕鳥自成羣。"],"tags":[]},{"title":"送人歸別業","content":["別業五湖上，春殘去路賒。","還尋舊山水，重到故人家。","門徑掩芳草，園林落異花。","君知釣磯在，猶喜有生涯。"],"tags":[]},{"title":"冬日登江樓","content":["高樓臨古岸，野步晚來登。","江水因寒落，山雲爲雪凝。","遠村雖入望，危檻不堪憑。","親老未歸去，鄉愁徒自興。"],"tags":[]},{"title":"寄張山人","content":["草堂南澗邊，有客嘯雲烟。","掃葉林風後，拾薪山雨前。","野橋通竹徑，流水入芝田。","琴月相親夜，更深戀不眠。"],"tags":[]}],"_id":"content:meng-guan.json","_type":"json","_source":"content","_file":"meng-guan.json","_extension":"json"}