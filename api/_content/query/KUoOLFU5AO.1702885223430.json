{"_path":"/wei-ye","_dir":"","_draft":false,"_partial":false,"_locale":"","title":"魏野","children":[{"title":"乙巳歲郊天後作","content":["萬物盡熙熙，郊天禮畢時。","安邊文教遠，過海赦書遲。","南牧雖無也，東封合有之。","茅堂自歌詠，何必向丹墀。"],"tags":[]},{"title":"秋日懷王專","content":["菊花原上立，村落雨晴初。","晚吹清羣物，秋光澹太虛。","空看新鴈字，不得故人書。","猶頼華亭鶴，林閒伴索居。"],"tags":[]},{"title":"新晴書事上知府宋諫議","content":["美化何因見，民歌處處同。","雨申諸縣足，獄奏半年空。","郡閣煙光裏，人家霽色中。","偶吟知淺拙，將獻愧明公。"],"tags":[]},{"title":"贈岐賁推官","content":["動靜不違書，如君始是儒。","婢閑猶畫卦，兒戲亦投壺。","門冷僧長往，官清道更孤。","吾君能大用，皇宋即唐虞。"],"tags":[]},{"title":"閑居書事","content":["無才動聖君，養拙住山村。","臨事知閑貴，澄心覺道尊。","成家書滿屋，添口鶴生孫。","仍喜多時雨，經春免灌園。"],"tags":[]},{"title":"寄贈華山致仕韓見素","content":["盡垂華髮戀金門，獨乞懸車未五旬。","清世一般爲隠逸，碧霄兩處應星辰。","繡衣脫下寧妨貴，錦帳眠來不稱貧。","瀟灑易添新道氣，光陰難改舊風神。","老輕白傅方歸洛，亂鄙黄公始避秦。","象簡豈同青竹杖，廌冠爭勝白綸巾。","世間名繫昌朝客，物外銜稱太華人。","醉指鼇頭爲別業，吟誇仙掌是比鄰。","劍生塵土揩磨懶，書带煙嵐曬曝頻。","石鼓曉聽殊待漏，玉潭時看異迷津。","琴憐徽外聲彌澹，酒愛篘中味更醇。","精細處方因療鶴，等閑開食爲迎賓。","芝田女僕皆能採，蘭佩兒童亦解紉。","丹訣有靈還似性，詩篇無病恰如身。","要君計想嫌弘景，棄室翻應笑子真。","預祝全家上昇日，願停絳節許相親。"],"tags":[]},{"title":"和呈寇相公見贈","content":["深嚴相府絕纖埃，宴會尋常召不才。","孫閤有歌凝翠黛，召棠無訟鎖青苔。","鳳池即看三迴入，蝸舍曾蒙數度來。","仍賜雅章慚繼和，朱門將獻又徘徊。"],"tags":[]},{"title":"謝呈寇相公召宴","content":["兩度爲霖六鎮臨，春殘公暇宴棠陰。","周瑜辯樂寧妨醉，裴度論兵不廢吟。","五色詔書丹鳳降，十香御酒翠娥斟。","野人每喜陪樽俎，三入唯愁阻訪尋。"],"tags":[]},{"title":"上知府寇相公","content":["文武稟全才，何人更可陪。","有官居鼎鼐，無宅起樓臺。","聖主詩方和，親王狀始迴。","鎮臨求二陝，調燮輟三台。","鳳閣須重去，龍旌暫擁來。","下車三度雨，上事數聲雷。","未暇瞻珪璧，先蒙訪草萊。","幾思趨相府，恐懼復徘徊。"],"tags":[]},{"title":"寇相公生辰二首  其一","content":["嶽瀆精英氣，來鍾積慶門。","何時生上相，明日是中元。","仙藥寧無種，靈椿別有根。","佇期三入後，一品見玄孫。"],"tags":[]},{"title":"寇相公生辰二首  其二","content":["弈世英髦命世賢，懸弧時節早秋天。","蟾光望處將三五，鳳曆推來恰半千。","功向清朝終突兀，壽同皇祚合連延。","預愁來歲逢今日，不得中書獻此篇。"],"tags":[]},{"title":"謝知府寇相公降訪  其一","content":["晝睡方濃向竹齋，柴門日午尚慵開。","驚迴一覺遊仙夢，村巷傳呼宰相來。"],"tags":[]},{"title":"謝知府寇相公降訪  其二","content":["中書兩入寇尚書，出鎮雄藩半載餘。","棠樹陰中無訟聽，閑騎寶馬到茅廬。"],"tags":[]},{"title":"寇相公生辰因有寄獻","content":["宋朝元老更誰先，已詠功成二十年。","好去上天辭將相，歸來平地作神仙。","坐看雲岫資閑興，卧聽霓裳引醉眠。","多少年辰獻詩者，應無真禱似狂篇。"],"tags":[]},{"title":"和臧奎秋夜書懷","content":["林中獨坐欲中宵，落葉紛紛觸壞袍。","月影漸移蛩韻急，露華初上鶴聲高。","四時催老秋偏感，萬事縈心夜更勞。","猶頼清風知我意，頻吹庭竹助蕭騷。"],"tags":[]},{"title":"上知府袁刑部","content":["星辰雖應碧虛中，富貴情疏道氣融。","遶野雲煙陪淡薄，入衙山水學清通。","申湖靜泛孤舟月，棠樹凉生一扇風。","却有祖先難似處，獻詩民住樂郊東。"],"tags":[]},{"title":"謝薛端公寄惠素紗","content":["鶴色紗蒙烏府寄，裁衣不稱著林中。","水亭君有親題處，留待他時染碧籠。"],"tags":[]},{"title":"寄俞太中山人","content":["太白空來數百年，貫之今稱隠其閒。","靜應笑我藏名拙，惹得人多到竹關。"],"tags":[]},{"title":"上知府趙侍郎二首  其一","content":["往哲英靈在，重生出鎮初。","傅巖存舊跡，棠樹認前居。","美化民歌實，流言帝覺虛。","暫來淹外郡，再入老中書。","善欲皆昇舉，奸思盡剪除。","登科嗤負鼎，避事鄙懸車。","權助天生殺，才隨道卷舒。","百官憑整肅，萬物待吹噓。","接士殊龍板，尋僧却隼旟。","嘉謀常啟沃，諫草旋焚如。","赤子方安枕，黄巾亦荷鋤。","囚無經宿禁，農有數年儲。","山勢朝衙署，河聲貫里閭。","野人携此詠，將獻幾躊躇。"],"tags":[]},{"title":"上知府趙侍郎二首  其二","content":["坐棠虛廟堂，俗亦似身康。","藥按仙方鍊，茶開御印嘗。","吏因呈案懼，民爲立碑忙。","公退無餘事，逍遥只道裝。"],"tags":[]},{"title":"冬日書事","content":["一月天不暖，前村到豈能。","閑聞啄木鳥，疑是打門僧。","松色濃經雪，溪聲澀带冰。","吟餘還默坐，稚子問慵應。"],"tags":[]},{"title":"盆池萍","content":["乍認庭前青蘚合，深疑鑑裏翠鈿稠。","莫嫌生處波瀾小，免得漂然逐衆流。"],"tags":[]},{"title":"留題敷水李先生隠居","content":["棠樹陰中來得得，蓮花峰下去遲遲。","好將門外巖磨取，爲刻西巡御賜詩。"],"tags":[]},{"title":"送趙侍郎移鎮長安","content":["千騎蕭蕭曉發時，雨先一夜洒長岐。","盡知暫去臨鶉野，即看重來向鳳池。","函谷亂花明劍珮，灞橋垂柳拂旌旗。","不同調鼎民皆樂，秦甸歡呼陝服悲。"],"tags":[]},{"title":"送王專推官赴任河中","content":["聲華籍籍祖風存，況佐風流謝使君。","健筆想無詩債負，漏巵應少酒知聞。","趣裝劍懶從人借，謁廟香非爲己焚。","好對前山思節儉，夷齊餓死舜耕耘。"],"tags":[]},{"title":"酬薛田推官見贈","content":["紅蓮客惠碧雲篇，未及他山買石鎸。","且選眼前麄竹上，和煙大刻兩三聯。"],"tags":[]}],"_id":"content:wei-ye.json","_type":"json","_source":"content","_file":"wei-ye.json","_extension":"json"}