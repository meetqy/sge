{"_path":"/wang-yu-cheng","_dir":"","_draft":false,"_partial":false,"_locale":"","title":"王禹偁","children":[{"title":"酬种放徵君一百韻","content":["太歲在辛卯，九月萬木落。","是時太陰虧，占云臣道剝。","王生出紫微，譴逐走商洛。","扶親又抱子，迤邐過京索。","弊車載書史，病馬懸囊橐。","西都不敢住，空負香山約。","閿鄉正南路，秦嶺峭如削。","肩輿礙巨石，十步三四却。","妻孥亦徒步，磧礫不容脚。","山店蓋木皮，烟火渾燻灼。","夜深聞贙虎，全家屢驚戄。","山泉何縈回，切冽無橋彴。","卸鞍引羸蹄，解襪事芒屩。","晨瀾髮可鑑，朝涉脛如斮。","商山六百里，天設皆巖崿。","上洛在其中，狴牢曾未若。","逐臣自可死，何必在遠惡。","刺史不我顧，古寺聊淹泊。","卜居雜民甿，致養無精糳。","知道由自寬，有親强爲樂。","側聞种先生，終南卧雲壑。","長沮既躬耕，元禮仍開學。","王績婦未娶，介潔翹孤鶴。","之推母偕隠，教誨脩天爵。","詩情亦嗜酒，道氣不服藥。","田衣剪荷芰，野飯烹茝蒻。","霧豹澤文彩，冥鴻避矰繳。","肯從羔雁聘，唯恐簪裾縛。","如何宋右史，斥鷃議鵰鶚。","玄纁與丹詔，恩禮誠非薄。","仍敕京兆府，敦諭辭恭恪。","先生戀板輿，純孝心堅確。","散髮走烟巒，拜章謝恩渥。","巨材猶在澗，大玉不出璞。","使者遂空迴，軟輪何寂寞。","賢母召徵君，庭責詞嗃嗃。","胡爲事章句，漏名入街郭。","府縣污我山，胥徒噪吾幄。","以茲近聲利，安得成高邈。","誓將徙窮谷，庶可逃喧濁。","先生拜引過，爲壽開樽杓。","陶陶又熙熙，何啻聞竽籥。","人傳到遷客，面目敦慙怍。","器小識不遠，當年事頭角。","遭時得一第，游宦何齷齪。","逐羶甚蚍蜉，鬭耀同𧐔𧕋。","宰邑乏弦歌，諫垣無謇諤。","便蕃朱紫綬，僭忝絲綸閣。","方號騤騤龍，已困狺狺㹱。","待罪始知非，咄哉昧先覺。","一聆高世行，罪髮庸可擢。","忍耻賦三章，塵埃寄寥廓。","明年會恩宥，量移井蛙躍。","靡暇謁南山，征途望西嶽。","黄河波洶湧，白逕苔班駁。","中條圍解縣，五老烟齪齪。","此焉爲郡副，烏敢事隕穫。","籠禽幸未死，尚且謀飲啄。","米呼村婢舂，樵雇山僮斫。","餵馬捽寒蕪，看書爇秋籜。","信口亦吟哦，放心無適莫。","君恩已絕望，人事終難度。","相府一張紙，喚起久屈蠖。","誠知有梁棟，未忍棄榱桷。","五城天上開，三殿雲間卓。","重取故衣冠，籠裹山猱玃。","病翼得風雲，壞牆勞赭堊。","諫官與史氏，舊職聊羈絡。","舉袖拂石螭，凝眸睨金雀。","冥心想前事，一夢何揮矐。","長恐先生聞，倚松成大噱。","關中朋友來，遺我神仙作。","繁華遠客騎，錚鏦美人錯。","古澹啜鉶羹，文雅鏗木鐸。","千言距百韻，旨趣何綽綽。","孰念氣如虹，翻然輕抵鵲。","俊甚麻姑抓，快比屠門嚼。","渾金豈在鎔，尺璧寧施琢。","愈風齊捧檄，忘味同聞樂。","致之向懷袖，日夕芬蘭若。","褒我塵俗韻，鉛刀化干鏌。","同聲必有應，過實還疑謔。","盛夸山中事，雲屋張霞幕。","蘭芽含露採，石髓和煙酌。","巢由泉滌耳，園綺芝盈握。","有時上絕頂，星斗近可摸。","下視塵世人，營營似螶𧎾。","男兒既束髮，出處岐路各。","苟非秉陶鈞，即去持矛槊。","致主比唐虞，安邊如衛霍。","不爾爲逸人，深居返吾樸。","胡然自碌碌，名節日銷鑠。","行年過半世，功業欠圭勺。","無術鑄五兵，使民興錢鎛。","無材統六師，逐寇開沙漠。","空言說王道，肆眼看人瘼。","多慙指佞草，虛效傾心藿。","一覽大雅文，起予亦何博。","况茲山野性，謨畫昧方略。","搔首謝朝簪，行將返耕鑿。"],"tags":["华山"]},{"title":"寄獻鄜州行軍司馬宋侍郎","content":["鉅賢如木鐸，一振聲蓋代。","丈人文曲星，譴謫落下界。","辭源發崑崙，意盡若到海。","昔在神德朝，少秀負文彩。","擢第應制舉，召試拂華蓋。","醉揮拔萃判，一字不復改。","傳寫遍都下，紙貴無可買。","一命佐著作，蕓閣垂纓珮。","歌詩數千首，人口炙與鱠。","志大輕俸錢，痛飲負酒債。","庸蜀既即敘，出命玉津宰。","題柱薄長卿，銘閣笑張載。","錦水清見髮，峨嵋綠于黛。","物華曾不負，詩酒聊自待。","旨甘豈擇祿，印綬久不解。","陶潜腰任折，萊子衣有彩。","蹉跎歷四邑，塵土不可擺。","吾皇在藩邸，聞名四聰駭。","即位未浹旬，獨許延英對。","相見恨已晚，欣然契嘉會。","諫官聊假道，紫微遽真拜。","制誥復西漢，碑板揭東岱。","金鑾赴夜召，顧問及遠大。","白麻幾千紙，意出元白外。","薦賢恐不及，誘善曾無怠。","當朝自獨步，晚節亦泛愛。","有別樂聞韶，無譏詩自鄶。","賤子在廣場，知見殊流輩。","進士數且千，馳鶩稱俊邁。","人人握靈蛇，許我珠無纇。","超拔冠多士，權貴不得礙。","御前中科第，閣下備寮寀。","詎惟師碩德，常許接佳話。","國朝大手筆，日夕期鼎鼐。","胸中泰山雲，舒卷何霮䨴。","言下傅巖雨，蓄縮未霶霈。","吾道遂難行，一旦同得罪。","典午信冗散，貳車更狼狽。","商於甚僻陋，鄜畤近山塞。","共月踰千里，便風無一介。","何當遂乘桴，侍坐浮渤澥。","大笑引淳風，樽前一長噫。","今茲當委順，自昔無芥蠆。","投詩助醉吟，入室生徒在。"],"tags":["泰山"]},{"title":"寄題陝府南溪兼簡孫何兄弟","content":["申湖在陝服，自昔名所重。","許昌遺唐律，人口尚傳誦。","舊迹固蓁莽，勝概猶出衆。","前年謫商於，過此方憂恐。","無暇濯溪泉，惻惻心甚痛。","量移遇恩宥，方寸稍放縱。","故人孫漢公，勤懇事迎送。","柅車得三宿，延我入溪洞。","春殘尚有蝶，夏首始見蝀。","朱櫻實頗繁，黄鳥聲亦哢。","地幽接府署，亭高瞰村壟。","縈砌水逶迤，入簷山巃嵷。","鯉翻自躍金，蝸曳燒餘汞。","石危君子介，筍亂小人勇。","虛凉集鷗鷺，爽塏無蚊蠓。","芰葉巧如剪，萍根密非種。","逕苔自斑駁，岸草互蓊菶。","官醖綠開瓶，時果青出籠。","醉中猛別後，依約似一夢。","唯愁當要路，時復棲闒茸。","解梁雖近山，墝埆費耕墥。","常風有盬南，日夕塵塕埲。","雲泉既遼遠，草樹非秀聳。","况茲炎蒸月，縶縛何所動。","緬懷八龍會，南溪與誰共。","棣萼本多才，甘棠應少訟。","枕簟與琴書，鴒原聊自奉。","篇章取李杜，講貫本姬孔。","古文閱韓柳，特策開晁董。","清吹席上來，當暑閉冰凍。","菱脆擘瓊枝，瓜甘浮蜜筩。","氣秋綠篠戰，露曉圓荷捧。","照湖小賀監，溪堂輕馬總。","此景且不同，此懷可長慟。","平生好泉石，况復官散冗。","近聞田紫微，漣水許就俸。","援例苟得請，申湖當入用。","終老占溪居，卧看秋泉湧。"],"tags":[]},{"title":"七夕","content":["去年七月七，直廬閑獨坐。","西日下紫微，東窗暈青瑣。","露柳蜩忽鳴，風簾燕頻過。","寂寂紅藥階，槿花開一朵。","時清無詔誥，性澹忘物我。","兀然何所營，橫枕通中卧。","夢入無何鄉，蛺蝶甚幺麽。","孰謂處深嚴，自得放慵惰。","中官傳宣旨，御詩令屬和。","驚起儼衣冠，拜舞蒼苔破。","逸翰龍蛇走，雅調金石播。","洋洋百世音，乃賡强牽課。","暮隨丞相出，自謂天上墮。","歸來備乞巧，酒肴間瓜果。","海物雜時味，羅列繁且夥。","家人樂熙熙，兒戲舞娑娑。","寵辱方若驚，倚伏忽成禍。","九月謫商於，羈縻復窮餓。","鳳儀困鴟嚇，驥足翻鼈跛。","山城已僻陋，旅舍甚叢脞。","夏旱麥禾死，春霜花木挫。","吾親極衰耄，吾命何轗軻。","稚子啼我前，孺人病我左。","玄髮半凋落，紫綬空垂拖。","客計魚脫泉，年光蟻旋磨。","昨夜枕簟凉，西郊忽流火。","河漢勢清淺，牛女姿婀娜。","商土本磽瘠，商民久勞癉。","霜旱固不支，水潦復無柰。","居人且艱食，行商不通貨。","郡小數千家，今夕唯愁呵。","吾兒索來禽，傾市得一顆。","舉家成大笑，愁眉略舒軃。","自念一歲間，榮辱兩偏頗。","頼有道依據，故得心安妥。","窮乎止旅人，達也登王佐。","匏瓜從繫滯，糠粃任揚簸。","批鳳不足言，失馬聊自賀。","委順信吾生，無可無不可。"],"tags":[]},{"title":"讀漢文紀","content":["西漢十二帝，孝文最稱賢。","百金惜人力，露臺草芊眠。","千里却駿骨，鸞旗影遷延。","上林慎夫人，衣短無花鈿。","細柳周將軍，不拜容櫜鞬。","霸業固以盛，帝道或未全。","賈生多謫宦，鄧通終鑄錢。","謾道膝前席，不如衣後穿。","使我千古下，覽之一泫然。","頼有佞倖傳，賢哉司馬遷。"],"tags":[]},{"title":"合崖湫","content":["合崖何嵌崆，湫水何浺瀜。","渟污暨積潦，滯泥不朝宗。","有時見鬼怪，無人薦王公。","止可飲麋鹿，未嘗産蛟龍。","山甿自神之，祠祀衆口同。","今春商於旱，太守職憂農。","先請境內山，熊耳有如聾。","乃迎是湫水，盈乎素缶中。","州民與郡吏，覡女雜巫童。","朝祈又夕禱，拜起虔且恭。","馨爐復奠爵，牲幣潔而豐。","適與天雨會，三日勢濛濛。","致謝送水歸，盡禮有始終。","水旱蓋定數，災祥與政通。","傅巖道喪久，咄爾貪天功。"],"tags":[]},{"title":"吾志","content":["吾生非不辰，吾志復不卑。","致君望堯舜，學業根孔姬。","自爲志得行，功業如臯夔。","既登俊秀科，又在清切司。","諫紙無直言，綸誥多愧辭。","黽勉爲何事，親老與妻兒。","一旦命執法，嫉惡寄所施。","丹筆方肆直，皇情已見疑。","斥逐深山中，窮辱何羸羸。","于張及不得，安用此生爲。"],"tags":[]},{"title":"携稚子東園刈菜因書觸目兼寄均州宋四閣長","content":["大燕引新雛，小鴉哺老烏。","青青樹木間，禽鳥聲歡娛。","我携二稚子，東園擷春蔬。","可以奉晨羞，采采供貧厨。","非肉誠不飽，割身實無餘。","緬懷宋閣老，同日出京都。","謫宦不携家，留妻事老姑。","塊然武當下，此樂固亦無。"],"tags":[]},{"title":"四皓廟  其一","content":["秦皇焚舊典，漢祖溺儒冠。","萬民在塗炭，四老方宴安。","白雲且高卧，紫芝非素餐。","南山正優游，東朝忽艱難。","高步揖萬乘，拂衣歸重巒。","飛鴻自冥冥，束帛徒戔戔。","古廟對山開，清風向人寒。","更無隠遁士，空有賓客官。","况我謫宦來，塵跡污祠壇。","朝衣慚蕙带，佩玉愧紉蘭。","或依階下樹，陶暑解馬鞍。","或借廟前水，乘秋把魚竿。","吾道多齟齬，吾生利盤桓。","登山殊未倦，飲水聊盡驩。","精靈莫相笑，此意樂且盤。"],"tags":[]},{"title":"四皓廟  其二","content":["小言望小利，載在禮經中。","遂有鷹犬輩，拔劍各爭功。","一出定萬乘，去若冥冥鴻。","寂寂千古下，孰繼採芝翁。"],"tags":[]},{"title":"不見陽城驛","content":["不見陽城驛，空吟昔人詩。","誰改避賢郵，唱首元微之。","微之謫江陵，顦悴爲判司。","路宿商山驛，一夕見嗟咨。","所嗟陽道州，抗直貞元時。","時亦被斥逐，南荒終一麾。","題詩改驛名，格力何高奇。","樂天在翰林，亦和遷客詞。","遂使道州名，光與日月馳。","是後數十年，借問經者誰。","留題富水驛，始見杜紫微。","紫微言驛名，不合輕改移。","欲遣朝天者，惕然知在茲。","一以諱事神，名呼不忍爲。","一以名警衆，名存教可施。","爲善雖不同，同歸化之基。","邇來又百稔，編集空鱗差。","我遷上雒郡，罪譴身縶維。","舊詩猶可誦，古驛殊無遺。","富水地雖在，陽城名豈知。","空想數君子，貫若珠纍纍。","三章詩未泯，千古名亦隨。","德音苟不嗣，吾道當已而。","前賢尚如此，今我復何悲。","題此商於驛，吟之聊自貽。"],"tags":[]},{"title":"感流亡","content":["謫居歲云暮，晨起厨無烟。","頼有可愛日，懸在南榮邊。","高舂已數丈，和暖如春天。","門臨商於路，有客憇簷前。","老翁與病嫗，頭鬢皆皤然。","呱呱三兒泣，呱呱一夫鰥。","道糧無斗粟，路費無百錢。","聚頭未有食，顔色頗饑寒。","試問何許人，答云家長安。","去年關輔旱，逐熟入穰川。","婦死埋异鄉，客貧思故園。","故園雖孔邇，秦嶺隔藍關。","山深號六里，路峻名七盤。","襁負且乞丐，凍餒復險艱。","唯愁大雨雪，殭死山谷間。","我聞斯人語，倚戶獨長歎。","爾爲流亡客，我爲冗散官。","左宦無俸祿，奉親乏甘鮮。","因思筮仕來，倏忽過十年。","峨冠蠹黔首，旅進長素餐。","文翰皆徒爾，放逐固宜然。","家貧與親老，睹翁聊自寬。"],"tags":[]},{"title":"除夜","content":["四十强而仕，禮文可遵守。","筮仕已十年，明朝三十九。","自知得祿早，左宦誠宜有。","年雖過潘岳，未爲全白首。","貧猶勝墨子，黔突聊供口。","若比張辟彊，吾甘爲老醜。","若比太公望，吾方爲少秀。","任從新歲來，且獻高堂壽。","更解金貂冠，多貰商山酒。"],"tags":[]},{"title":"竹䶉","content":["商嶺多修篁，蒼翠連山谷。","有鼠生其中，薦食無厭足。","春筍齧生犀，秋筠折寒玉。","飫飽致肥腯，優游恣蕃育。","林密鳶不攫，穴深犬難逐。","鳳凰餓欲死，彼實無一掬。","唯此竹間䶉，琅玕長滿腹。","暖戲綠叢陰，舉頭傲鴻鵠。","不知商山民，愛爾身上肉。","有鍤利其鋒，有錐銛于鏃。","開穴窘如囚，洞胸聲似哭。","膏血尚淋灕，携來入市鬻。","竹也比賢良，鼠兮類盲俗。","所食既非宜，所禍誠知速。","吁嗟狡小人，乘時竊君祿。","貴依社樹神，俸盜太倉粟。","笙簧佞舌鳴，藥石嘉言伏。","朝見秉大權，夕聞罹顯戮。","李斯具五刑，趙高夷三族。","信有司殺者，在暗明於燭。","彼狡勿害賢，彼鼠無食竹。"],"tags":[]},{"title":"觀鄰家園中種黍示嘉祐","content":["比鄰有閑園，瓦礫雜荆杞。","未嘗動耕牛，但見牧羣豕。","今夏赤旱天，斲琢誰家子。","播種甚莽鹵，苗稼安能起。","秋來連月雨，柴門晝不啟。","新晴一携杖，出戶聊徙倚。","重到田中立，黍稷何薿薿。","吐穗欲及肩，鳥雀聲亦喜。","力穡乃有秋，斯言不虛矣。","向使懶種植，荒榛殊未已。","有書閑不讀，爲學還如此。"],"tags":[]},{"title":"蔬食示舍弟禹圭并嘉祐","content":["吾爲士大夫，汝爲隸子弟。","身未列官常，庶人亦何异。","無故不食珍，禮文明所記。","况非膏粱家，左宦乏貲費。","商山水復旱，穀價方騰貴。","更恐到前春，藜藿亦不繼。","吾聞柳公綽，近代居貴位。","每逢水旱年，所食唯一器。","豐稔即加籩，列鼎又何愧。","且吾官冗散，適爲時所棄。","汝家本寒賤，自昔無生計。","菜茹各須甘，努力度凶歲。"],"tags":[]},{"title":"懷賢詩 桑魏公","content":["魏公王佐才，獨力造晉室。","揮手廓氛霾，放出扶桑日。","感慨會風雲，周旋居密勿。","下民得具瞻，上帝賚良弼。","沉沉帷幄謀，落落政事筆。","品流遂甄別，法令頗齊一。","跋敕朝據案，論兵夜造膝。","多士若鴛鴻，官材咸有秩。","諸侯如狼虎，請謁盡股栗。","秉鈞多事朝，綽綽有紀律。","遠將留侯比，近以贊皇匹。","志在混車書，誓將闡儒術。","皇天未厭亂，運去何飈欻。","高祖厭寰區，少帝無始卒。","老成既疏遠，羣小相親昵。","黷武兵漸驕，倒懸人不恤。","和親絕强虜，謀帥用悍卒。","魏公在藩垣，上疏論得失。","七事若丹青，辭切痛入骨。","忠言殊不省，直道果見屈。","鐵馬從北來，煙塵晝蓬勃。","穹廬易市朝，左袵雜纓紱。","主辱臣不死，囚縛自安逸。","唯公獨遇害，身殞名不沒。","惜乎英偉才，濟世功未畢。","一讀晉朝史，遺恨空鬰鬰。","子孫亦不振，天道難致詰。"],"tags":[]},{"title":"懷賢詩 李兵部","content":["有唐張曲江，盛名何暐曄。","請誅安祿山，先覺不見納。","胡雛有反相，其事遠相接。","賢人何代無，舊史聊可獵。","兵部事晉朝，文學中科甲。","强臣方跋扈，朝士多恇怯。","獨持上方劍，願斬奔鯨鬣。","堂堂張彥澤，反勢淩閶闔。","拜章請顯戮，直氣不可壓。","三進叩玉墀，植笏立蓂莢。","皇情彌慰撫，清問屢應答。","終焉念小恩，曾不顧大業。","高吟歸去詩，潺湲淚承睫。","旋踵即亂華，有同虞不臘。","張公領鐵馬，朝市胡塵合。","刺謁甚閑詳，辭氣殊不懾。","虎狼不敢害，加禮爲下榻。","當年棄謇諤，異代居調燮。","相位席不暖，帝澤安可洽。","斯人既淪亡，此風亦蕭颯。","滑稽何足累，大節世已乏。","安用學腐儒，矻矻守禮法。"],"tags":[]},{"title":"懷賢詩 王樞密","content":["西樞經緯才，慷慨遇真主。","文學中甲科，風雲參霸府。","直躬在密勿，未始畏彊禦。","憑案讀古書，箕踞視太祖。","澤欲浸生民，化將還邃古。","拆寺遇武宗，排佛如韓愈。","盡髮羣苾蒭，使之藝禾黍。","兵威遂强盛，人力不耗蠹。","世宗征淮甸，委任當留務。","馬前拜侯伯，階下列椹斧。","叱咤氣生風，將校汗如雨。","手築太平基，胼胝不輟杵。","具瞻人有望，衰運時不與。","修短天難忱，殲奪民何怙。","恩深與小斂，撫槨甚悲沮。","云亡復殄瘁，前哲非虛語。","世豈乏賢良，才難具文武。","曆象過羲和，文章敵燕許。","可能隨衆人，冥寞歸塵土。","子孫雖衆多，必復事未睹。","誰銘遷客詩，高揭王公墓。"],"tags":[]},{"title":"五哀詩 故尚書兵部侍郎琅琊王公","content":["琅琊名父子，少孤起徒步。","贄謁桑魏公，藻鑑非易與。","撫頂久歎惜，王楊許爲伍。","諸侯取爲官，佐幕大名府。","主帥杜重威，功大心跋扈。","天驥被縶維，神龜罹網罟。","六師薄孤壘，三面開生路。","主人既釋放，賓筵因詿誤。","逼脅本非辜，貶謫尋不赴。","折腰紆墨綬，搨翼久未舉。","梁竦耻州縣，長卿有辭賦。","裏行旌邑政，柱史登朝序。","抨彈志不樂，潤色才有素。","錦窠應列宿，星垣吟藥樹。","丹青生帝典，金玉鏗王度。","東觀秉直筆，南宮司貢部。","時英萃門下，藹藹騰嘉譽。","鵬掀六月風，豹蔚七日霧。","多才同列忌，嫉惡姦人怒。","排斥屢專城，織羅仍典午。","名宦頗流離，衣食常貧窶。","文明起代邸，振拔非不遇。","紫微雖正拜，白髮已遲暮。","史魚直有遺，棖也剛不吐。","非才占清列，志欲投兕虎。","英俊在草萊，力能生翅羽。","毀譽兩無私，華衮間蕭斧。","掌選循故實，尹京恥鉤距。","名位僅三事，疾瘵嬰二豎。","告滿拜貳卿，君恩慰沉痼。","終見哲人萎，蕭蕭空壠墓。","鯉庭有令嗣，鳳閣登仙署。","兩制列門生，九原應自許。","蒼蒼猶足信，吾道似有訴。","餘慶在子孫，明明深可據。"],"tags":[]},{"title":"五哀詩 故殿中侍御史滎陽鄭公","content":["柱史有名跡，清才自天縱。","構思慶雲合，落筆醴泉湧。","歌詩與文賦，錚錚人口諷。","揚袂入澤宮，鵠心一箭中。","恃才善戲謔，負氣好侮弄。","大志有誰知，細行乖自訟。","小諫事世宗，惕惕佩光寵。","太祖方歷試，握兵權已重。","上書范魯公，先見不能用。","曆數不在周，謳謠卒歸宋。","汗漫失屠龍，接輿遂歌鳳。","行荷伯倫鍤，高卧畢卓甕。","神德不爲嫌，優待臺諫俸。","晚求萬泉令，吏隠官資冗。","一旦隨朝露，識者彌哀痛。","無子嗣家聲，身世若一夢。","文編多散失，人口時傳誦。","空持一器酒，何處澆孤冢。"],"tags":[]},{"title":"五哀詩 故國子博士郭公","content":["汾陽飽經術，賦性甚坦率。","在昔舉神童，廣場推傑出。","尚書誦在口，何論落自筆。","總角取科名，弱冠紆纓紱。","早佐湘陰幕，漢鼎入周室。","失志罷屠龍，佯狂遂捫蝨。","周行亦黽勉，吏隠多放逸。","滑稽東方朔，圖畫王摩詰。","古文識科斗，奧學辨萍實。","字窮蒼頡本，篆證陽冰失。","王績醉爲鄉，伯倫居無匹。","俸錢乏一囊，宦路從三黜。","朱衣多不著，白髮仍慵櫛。","漸老覊旅年，方見昇平日。","忽以伎術召，此意殊鬰鬰。","放口忤無鬚，何門求造膝。","遁逃終見捕，譴逐道中卒。","遺孤落閭閻，荒冢鳴蟋蟀。","手澤漸難求，誰家耀箱帙。","投弔焚此詩，九原應有物。"],"tags":[]},{"title":"五哀詩 故太子中允知洛陽縣潁公","content":["洛陽富文彩，峭拔四子流。","提筆入廣場，辭氣干斗牛。","擢第在芸閣，言事觸冕旒。","左降宰百里，道勝心無憂。","才高恥吏役，放蕩不檢脩。","起應賢良科，下筆不見休。","青宮尚淹恤，赤縣且優游。","輕財糞土賤，高義雲天浮。","懸磬任貧窶，盈樽長獻酬。","知己彼何人，鳳閣與鼇頭。","推挽終不起，壯志將焉收。","晚年圯橋役，關市良可羞。","忽然爲異物，寒草封一丘。","孀嫠應凍餓，交友誰尋求。","遺孫方稚齒，爽秀已遒遒。","皇天若有憑，必使光貽謀。"],"tags":[]},{"title":"太一宮祭迴馬上偶作寄韓德純道士","content":["去年暨今夏，承詔祠天神。","昔當摇落時，宮葉紅紛紛。","此來芳春暮，宮草青蓁蓁。","三日奉齋潔，百骸祛垢氛。","御署致恭虔，天香何絪縕。","監祀黄門郎，攝官紫微臣。","松枝拂劍佩，樹影光搢紳。","燈燭晃白晝，香花藹清芬。","金殿禮神仙，瑶壇醮星辰。","至誠不爲己，玄鑒當福仁。","質明祀事畢，復命趨紫宸。","揚鞭入村落，緩轡聊逡巡。","麥田少時雨，蠶月無閒人。","自慚懷祿仕，蠹此力穡民。","又拋三洞趣，來入九衢塵。","不如韓道士，長此養天真。"],"tags":[]},{"title":"送筇杖與劉湛然道士","content":["有客遺竹杖，九節共一枝。","鶴脰老更長，龍骨乾且奇。","我問何所來，來從西南夷。","因思漢武帝，求此民力疲。","明明聖天子，德教加四維。","蠻貊盡臣妾，縣道皆覊縻。","僰僮與笮馬，入貢何纍纍。","此竹日已賤，輕視如蒿藜。","我年三十七，血氣未全衰。","况在紫微垣，動爲簪笏覊。","倚壁如長物，歲月無所施。","寸心空愛惜，惜此來天涯。","忽承明主詔，來謁太一祠。","再見劉先生，氣貌清且羸。","持此以爲贈，所謂得其宜。","少助橘童力，好引花鹿隨。","步月莫離手，看山聊搘頤。","微物懶致書，故作筇竹詩。"],"tags":[]},{"title":"對雪","content":["帝鄉歲云暮，衡門晝長閉。","五日免常參，三館無公事。","讀書夜卧遲，多成日高睡。","睡起毛骨寒，窗牖瓊花墜。","披衣出戶看，飄飄滿天地。","豈敢患貧居，聊將賀豐歲。","月俸雖無餘，晨炊且相繼。","薪芻未闕供，酒肴亦能備。","數杯奉親老，一酌均兄弟。","妻子不饑寒，相聚歌時瑞。","因思河朔民，輸稅供邊鄙。","車重數十斛，路遥幾百里。","羸蹄凍不行，死轍冰難曳。","夜來何處宿，闃寂荒陂裏。","又思邊塞兵，荷戈禦胡騎。","城上卓旌旗，樓中望烽燧。","弓勁添氣力，甲寒侵骨髓。","今日何處行，牢落窮沙際。","自念亦何人，偷安得如是。","深爲蒼生蠹，仍尸諫官位。","謇諤無一言，豈得爲直士。","褒貶無一詞，豈得爲良史。","不耕一畝田，不持一隻矢。","多慚富人術，且乏安邊議。","空作對雪吟，勤勤謝知己。"],"tags":[]},{"title":"金吾","content":["金吾河朔人，事郡在賤列。","攀附周世宗，龍飛起魚鱉。","委質向聖朝，積功取旄鉞。","所在肆貪殘，乘時恃勳伐。","皇家平金陵，九江聚遺孽。","彌年城乃陷，不使鷄犬活。","老小數千人，一怒盡流血。","三惑無不具，五福何嘗缺。","晚年得執金，富貴居朝闕。","娛樂有清商，康强無白髮。","享年六十九，固不爲夭折。","考終北牖下，手足全啟發。","子孫十數人，解珮就衰絰。","贈典頗優崇，視朝爲之輟。","哀榮既如是，報應何足說。","責簿李廣死，賜劍武安滅。","僥倖過古人，况無大功烈。","福善與禍淫，斯言僅虛設。","吁嗟爲儒者，寒餓守名節。","五十朝大夫，龍鍾頭似雪。","無故不殺羊，禮文安可越。","何况賓祀間，貧苦無羊殺。"],"tags":[]},{"title":"送戚維戚綸之閬州亳州","content":["古人貴道德，豈以祿位拘。","有道不在位，顔回舜之徒。","無德殃且至，商受爲獨夫。","以此固名節，富貴安足圖。","睢陽戚先生，今世古之儒。","終身不求仕，沒齒唯誦書。","孝愛睦姻族，淳謹化里閭。","文翁變蜀土，尚以德位俱。","仲淹居汾水，專用素教敷。","青青子衿輩，櫛比曳朝裾。","盛德苟無報，吾道將焉如。","鯉庭生二子，驪頷委雙珠。","樸厚有父風，學業張皇謨。","各登進士科，齊乘使者車。","閬中佐郡政，亳社司搉酤。","佐郡古半刺，可使惸嫠蘇。","搉酤今權道，亦助軍國須。","牽車驥雖屈，補履刃有餘。","誰謂佐著作，在上積薪芻。","誰謂光祿勳，其中混瓊琚。","我亦何爲者，先上青雲衢。","伐木空求友，拔茅未連茹。","終待奮直筆，會當伏青蒲。","請慎名與器，願分賢與愚。","彙征補皇極，戮力張道樞。","巨魚方喣沫，相忘在江湖。","冥鴻當順風，接翼摩太虛。","此志尚壹鬰，此別良悲吁。","苦縣且密邇，劍關多崎嶇。","于役勿爲歎，加飯聊自娛。","尺素惠好音，無惜雙鯉魚。"],"tags":[]},{"title":"送陳侯之任同州","content":["丈夫貴自奮，何必恃貽謀。","當年功不立，古人重爲憂。","太師忠順公，沒世有餘休。","令子一何賢，恥隨資蔭流。","碌碌奉朝請，帝恩何以酬。","鬰鬰不快意，上章聞冕旒。","願爲循良吏，未甘恩澤侯。","天子嘉乃誠，錫命蒞同州。","同州古三輔，北望雄且優。","詔條得以布，民瘼得以求。","勿謂綺紈子，當有襦袴謳。","詩云無忝爾，禮云必爲裘。","去去繼旄節，免作將門羞。"],"tags":[]},{"title":"送朱九齡","content":["吏隠不求貴，親老不擇祿。","之子有俊才，弱冠中正鵠。","弗墜先人業，何慚有道穀。","一命佐碭山，枳棘聊容足。","再命宰嘉興，絲桐幾易俗。","率身甘菜茹，養母求粱肉。","承顔苟不虧，折腰未爲辱。","解印無餘貲，舟中只琴筑。","十口寄淮泗，一身來輦轂。","又說東南行，秋風江水淥。","鄱陽古名郡，赤金流山谷。","每歲鼓錢刀，從來設官局。","還得便高堂，無辭縻逸躅。","颺帆江湖思，木脫天地肅。","楓葉紫斕斒，蓼花紅{罒/彔}𦌊。","津吏曉來迎，溪僧夜留宿。","至止事方簡，優游從所欲。","江城豐稻粱，水市多魚蔌。","三載奉甘飴，百錢飽家族。","自有綵衣華，勿歎藍袍綠。","行年未三十，氣壯顔如玉。","行義日以聞，焉能長碌碌。","終列侍臣班，耀我同年錄。","且賦白華詩，唱作離筵曲。"],"tags":[]},{"title":"暴富送孫何入史館","content":["孟郊常貧苦，忽吟不貧句。","爲喜玉川子，書船歸洛浦。","迺知君子心，所樂在稽古。","漢公得高科，不足唯墳素。","二年佐棠陰，眼黑怕文簿。","躍身入三館，爛目閱四庫。","孟貧昔不貧，孫貧今暴富。","暴富亦須防，文高被人妬。"],"tags":[]},{"title":"贈劉仲堪","content":["劉生頗少秀，爲學識根柢。","丘軻有堂奧，試脚到階砌。","楊墨恣荒榛，揮手欲芟薙。","携文訪謫居，趣向非權勢。","對挹雛鳳下，交言孤鶴唳。","在璞認良玉，行當爲國器。","彼茁見靈芽，佇可供王祭。","豈止隨衆人，區區一枝桂。","宜哉孫漢公，妻之以女弟。","吾家兄之子，笄年未伉儷。","恨不早相逢，取子爲佳壻。"],"tags":[]},{"title":"送馮尊師","content":["前日訪潘閬，下馬入窮巷。","忽見雙笋石，卧向青苔上。","云是馮尊師，秋來留在茲。","今說東南行，問我堅乞詩。","又見宋閣老，亦言師甚好。","欲去天台山，即別長安道。","臺閣有羣英，贈別瑰與瓊。","琤然滿懷袖，此事殊爲榮。","安用徵吾句，吾道方齟齬。","老爲八品官，有山未能去。","束髮號男兒，出處貴得宜。","出則學臯夔，獨立稱帝師。","處則同喬松，决起如冥鴻。","誰能似蚯蚓，蟠屈泥土中。","師行甚可羨，雲鶴無覊絆。","爲我持此詩，題于桐栢觀。"],"tags":[]},{"title":"八絕詩 庶子泉","content":["物形固天造，物景不自勝。","泉乎未遇人，石罅徒流迸。","宮相政多暇，行樂躡巖磴。","發蒙漲爲溪，幽致茲焉盛。","唐賢大曆後，峭壁刻名姓。","我來一何暮，今秋始乘興。","山勢環有缺，山門壺引柄。","乍挹清泚姿，頗愜幽閑性。","味將春茗宜，光與曉嵐暝。","架竹落僧厨，遠聲入清磬。","何當宿禪室，欹枕終夜聽。","飲多病骨換，照久塵逈。","銷盡謫居愁，無心治歸艇。"],"tags":[]},{"title":"八絕詩 白龍泉","content":["崖石何鑿鑿，渤潏湧山脚。","含虛光可鑒，倒影壁如削。","瀰漫到前溪，支脈通遠壑。","白龍乃神物，胡此戀一勺。","勢能爲霖雨，力可興雷雹。","上天未有命，茲焉縮頭角。","應防困螻蟻，泥蟠詎敢躍。","葅醢曾是憂，豢養殊非樂。","亦如君子道，出處貴先覺。","吾生苦遷謫，未免郡政縛。","偶來泉畔坐，感興題秋籜。","斗藪纓上塵，試就清漣濯。","聊將一掬水，洗我面慚怍。","日暮不忍歸，風埃滿城郭。"],"tags":[]},{"title":"八絕詩 明月溪","content":["漲溪者爲誰，人骨皆已朽。","我來尋故跡，溪荒亂泉吼。","惜哉幽勝事，盡落唐賢手。","唯餘舊時月，團團照山口。"],"tags":[]},{"title":"八絕詩 清風亭","content":["茲亭廢已久，厥趾猶在哉。","清風爲我起，疑有精靈來。","神交念宮相，臨砌傾一杯。","迴頭問黄菊，寂寞與誰開。"],"tags":[]},{"title":"八絕詩 望日臺","content":["荒臺隠層碧，雲磴踰百尺。","攀蘿試一上，依然有遺跡。","掌舒舊砌平，屏卓諸峰直。","憑高聊寫望，孤懷念鄉國。","長安不可見，但對金烏赤。","傾盡葵藿心，庶免浮雲隔。"],"tags":[]},{"title":"八絕詩 歸雲洞","content":["碧洞何眈眈，呀然倚山根。","朝雲出如嘔，暮雲歸如吞。","大塊氣不死，茲爲玄牝門。","怪石擁左右，勢若貙虎蹲。","旁行數十步，漆黑不可捫。","安得鞭燭龍，爲吾前馳奔。","尋盡神仙窟，一一知其源。"],"tags":[]},{"title":"八絕詩 陽冰篆","content":["泠泠庶子泉，落落陽冰筆。","雲氣勢崩垂，龍蛇互蟠屈。","嶧山既劘滅，石鼓又缺失。","唯茲數十字，遒勁倚雲窟。","模印徧華夷，流傳耀緗帙。","書誠一藝爾，小道詎可忽。","乃知出人事，千古名不沒。"],"tags":[]},{"title":"八絕詩 垂藤蓋","content":["古藤何樛蟠，低蔭庶子泉。","童童若青蓋，挂在絕壁前。","月穿波影碎，露滴岸聲圓。","曉籠使君醉，夜覆溪僧禪。","昔之好事者，爲作出偶然。","人亡藤已朽，猶得聲名傳。","我欲移青松，植向泉眼邊。","既圖歲月久，復取節操全。","所爲亦一時，所期或千年。","庶吾不朽名，長與偃蓋懸。"],"tags":[]},{"title":"東門送郎吏行寄承旨宋侍郎","content":["西門送僕射，鞍馬照路光。","南門送貳卿，冠蓋遥相望。","東門送郎吏，艤舟隋堤傍。","郎吏誠隔品，同直白玉堂。","丈人况知己，振拔在舉場。","憐才惜我去，深勸離別觴。","醉中不記事，烟水空茫茫。","醒來聞鳴櫓，嘔軋摇斜陽。","猶疑在禁中，殘漏寒丁當。","迴望銀臺門，五雲遮帝鄉。","聚散本如此，升沉庸何傷。","丈人名位峻，只欠登巖廊。","平居倦朝請，高論思退藏。","圃田有別業，古木羅修篁。","艸亭寒蕭蕭，池波碧泱泱。","嘗云拂袖去，可以傲羲皇。","丈人果能爾，識度非尋常。","安車比疏廣，辟穀如張良。","再拜願丈人，壽考仍康强。","自念山野士，不解隨圓方。","宦途多齟齬，身計頗悲凉。","行將解簪笏，歸去事農桑。","幸容操杖履，洒掃近丘牆。"],"tags":[]},{"title":"送林介","content":["八年困名場，萬里有慈親。","吟變閩越聲，衣有京洛塵。","况復久相依，知子文行淳。","不能致一第，虛作金鑾臣。","昔予貶商洛，相送遠涉溱。","今予謫滁上，語別清淮濱。","途窮與道喪，詎免同沾巾。"],"tags":[]},{"title":"北樓感事","content":["北樓出林杪，登覽開病姿。","旁带滁州城，雉堞何逶迤。","下入刺史宅，却臨統軍池。","伊予翰林客，失職方在茲。","兩衙簿領外，盡日吟望時。","晚窗度急雨，夏木交繁枝。","淮南氣候殊，經秋囀黄鸝。","簷前有山果，採掇亦甘滋。","樽中有官醖，傾酌任醇醨。","忘機得真趣，懷古生遠思。","念昔李太尉，落落邦家基。","下筆到西漢，料兵如六奇。","謫官來此郡，鬰鬰持一麾。","嘗作懷嵩樓，記文悲盛衰。","甚得進退理，深明禍福機。","未幾再入用，斯言忽如遺。","君恩匪膠柱，天殃若影隨。","六月萬里行，炎荒竟不歸。","功成又名遂，不退將安之。","姑以人事較，勿憑天命推。","矧予草澤士，被褐復羹藜。","謬因弄文翰，八載侍丹墀。","三入承明盧，古人期並馳。","玉堂百日罷，所累非文詞。","强仕未爲老，望郎不爲卑。","淮邊永陽郡，人物自熙熙。","費用量所入，豐約從其宜。","一妻本糟糠，不識金翠施。","三男無庶孽，詎愛紈綺貲。","甘貧絕誅求，易退無覊縻。","五十擬歸耕，何必懸車期。","且予望衛公，雲龍與山麋。","唐賢昔際遇，文雅道光輝。","進士取將相，易于俯拾棋。","自從五代來，素風已陵遲。","干戈爲政事，茅土輸健兒。","儒冠筮仕者，僅免寒與饑。","至今明聖代，此風猶未移。","自無經濟術，烏用碌碌爲。","歸歟復歸歟，無忘北樓詩。"],"tags":[]},{"title":"送劉職方","content":["罷直出玉堂，詔授尚書郎。","朝僉假郡印，承乏來永陽。","喜開黄紙書，云替劉職方。","職方老狀頭，疇昔名擅場。","宦游三十載，寸進鴛鷺行。","未出六品班，鬚鬢已垂霜。","顧予新進生，遭時恣翱翔。","綸闈與內署，掌誥侍玉皇。","夜召赴浴殿，春遊醉柏梁。","晚出銀臺門，朝服含天香。","爲儒能到此，自道摩穹蒼。","今年四十二，典郡清淮旁。","卧錦郎位正，腰金服色光。","見君深自愧，撫己庸何傷。","古人重交代，子孫不相忘。","西掖替左司，劉白形詩章。","况我忝翰林，而君列文昌。","待將官與氏，山寺題修篁。","共保不朽名，他年比甘棠。","昇沉何足道，聚散安有常。","且當唱此詩，爲君送離觴。"],"tags":[]},{"title":"感興","content":["吾嘗入深山，谿谷寒且沍。","杉檜頗凌雲，歲月自朽蠹。","般輸目不見，何由用斤斧。","東山大夫松，中岳金雞樹。","秦政本獨夫，則天乃淫嫗。","名號被常材，所幸因一顧。","爲木豈有命，偶然生要路。","誰取澗底松，立作明堂柱。"],"tags":[]},{"title":"老態","content":["白髮不相饒，秋來生鬢邊。","黑花最相親，終日在眼前。","老態固具矣，宦情信悠然。","唯當共心約，收拾早歸田。"],"tags":[]},{"title":"官醖","content":["爲郡得官醖，月給盈三斛。","地僻少使車，時清罕留獄。","老大復遷謫，吾懷頗幽獨。","嬋娟樓上月，爛漫池邊菊。","東院與西亭，翛翛風弄竹。","對此不開樽，騷人應慟哭。","獨酌入醉鄉，陶然瞑雙目。","醒來成浩歎，胡爲事口腹。","彝酒書垂誡，羣飲聖所戮。","漢文亦禁酒，患在糜人穀。","自從孝武來，用度常不足。","榷酤奪人利，取錢入官屋。","古今事相倍，帝皇道難復。","吾無奈爾何，更盡杯中淥。"],"tags":[]},{"title":"射弩","content":["蹷張見舊史，强弩亦古官。","如何壯夫事，今作儒者歡。","罰郡在僻左，時清政多閑。","戎裝命賓侶，作此開愁顔。","吳弩號健捷，僕夫爲吾彎。","正侯廢已久，畫紙爲雕盤。","日暈生幾重，挂壁何團團。","記籌鼓聲急，中的酒量寬。","誠非軍旅事，亦有堵牆觀。","安得十萬枝，長驅過桑乾。","射彼老上庭，奪取燕脂山。","不見一匈奴，直抵瀚海還。","北方盡納款，獻壽天可汗。","吾徒久不武，干祿爲饑寒。","所得纔升斗，齷齪在朝班。","不如執戈士，意氣登韓壇。","笑擁白玉妓，醉馳黄金鞍。","郎官一生俸，供爾數月間。","儒將古所重，料兵如轉丸。","誰知戴章甫，終老弄辛酸。","偶因兒戲爲，痛念邊事艱。","臨風自慷慨，素髮衝儒冠。"],"tags":[]},{"title":"黑裘","content":["野蠶自成繭，繰絡爲山紬。","此物産何許，萊夷負海州。","一端重數斤，裁染爲吾裘。","守黑异華楚，示儉非輕柔。","燻香則無取，風雪曾何憂。","朝可奉冠带，夜以爲衾裯。","晏嬰三十年，庶幾跡相侔。","季子苦貂弊，吾服仍爲優。","不恥狐貉者，亦當師仲由。","况我屢遷謫，行將耕故丘。","映髮垂鷺頂，植杖昂鳩頭。","袖寬可以舞，老農即爲儔。","紫綬挂君門，任爾爭封侯。"],"tags":[]},{"title":"聞鴞","content":["元精育萬彙，羽族何茫茫。","爲怪有鴟鴞，爲瑞稱鳳皇。","鳳皇不時出，未識五色章。","吾生在鄒魯，風土殊遠方。","鳴鳩隨乳燕，日夕巢我梁。","翩翾雜鳥雀，穿屋率爲常。","又從筮仕來，五年居帝鄉。","更直入承明，侍宴趨未央。","上林聞鶑囀，巧舌如笙簧。","鴟鴞徒知名，聞見實未嘗。","頃年謫商山，聽之已悲凉。","今茲出內庭，罰郡來永陽。","誰知爾鸋鴂，營巢在城牆。","年加睡漸少，秋盡漏且長。","鳴嘯殊不已，歷歷含微霜。","孺人泣我右，稚子啼我傍。","吾心非達士，詎免亦倀倀。","人生縱百歲，忽若石火光。","其間有窮通，幽昧難自量。","我愛臯與夔，峨冠虞舜堂。","簫韶聞九成，丹穴來鏘鏘。","又愛閎與散，陳力遇文王。","鸑鷟聽岐山，多士周道昌。","嗟嗟漢賈誼，年少謫南荒。","故有鵩鳥賦，倚伏理甚詳。","郇公暨鄴侯，放逐同一邦。","夜深聞此鳥，韋公涕霑裳。","李侯舉酒令，斯音非不祥。","坐客如不聞，罰之以巨觴。","遂使惡鳥聲，聽之靡所傷。","贊皇貶袁州，懷鴞義亦臧。","乃知昔賢哲，未免亦悽遑。","况予不肖者，冒寵登朝行。","報國惟直道，謀身昧周防。","四年兩度黜，鬢髮已蒼蒼。","雖得五品官，銷盡百煉鋼。","何當解印綬，歸田謝膏粱。","教兒勤稼穡，與妻甘糟糠。","鳳來非我慶，鴞集非吾殃。","優游盡天年，身世俱可忘。"],"tags":[]},{"title":"甘菊冷淘","content":["經年厭粱肉，頗覺道氣渾。","孟春奉齋戒，敕厨唯素飱。","淮南地甚暖，甘菊生籬根。","長芽觸土膏，小葉弄晴暾。","采采忽盈把，洗去朝露痕。","俸麵新且細，溲攝如玉墩。","隨刀落銀鏤，煮投寒泉盆。","雜此青青色，芳草敵蘭蓀。","一舉無孑遺，空媿越盌存。","解衣露其腹，稚子爲我捫。","飽慚廣文鄭，饑謝魯山元。","况吾草澤士，藜藿供朝昏。","謬因事筆硯，名通金馬門。","官供政事食，久直紫微垣。","誰言謫滁上，吾族飽且溫。","既無甘旨慶，焉用品味繁。","子美重槐葉，直欲獻至尊。","起予有遺韵，甫也可與言。"],"tags":[]},{"title":"霪雨中偶書所見","content":["丙申二月七，是夕月離畢。","春雲忽霮䨴，春雨復蒙密。","綿綿殆三旬，不見天上日。","謫官在淮甸，幽抱常鬰鬰。","豈無瑯邪山，泥濘不可出。","空庭唯蚯蚓，得勢互蟠屈。","乘茲積陰氣，小穴恣出沒。","山禽忽飛下，長嘴啄深窟。","倒曳方力爭，强吞遽全失。","食土與巢林，上下非儔匹。","胡然羅此酷，不能保微質。","嗟嗟彼羣小，傾奪事匪一。","儀鳳去九夷，神龍入泉室。","如何役吾眼，瞻視此小物。","歸來因浩歎，自悔成詩筆。"],"tags":[]},{"title":"唱山歌","content":["滁民带楚俗，下俚同巴音。","歲稔又時安，春來恣歌吟。","接臂轉若環，聚首叢如林。","男女互相調，其詞非奔淫。","修教不易俗，吾亦弗之禁。","夜闌尚未闋，其樂何愔愔。","用此散楚兵，子房謀計深。","乃知國家事，成敗因人心。"],"tags":[]},{"title":"酬楊遂","content":["楊君江左士，文律何飄飄。","人言未冠時，作賦凌洞簫。","甲科中南國，通籍趨東朝。","轗軻位不進，陶潜還折腰。","宰邑向蜀道，龿蒲忽興妖。","官小力不支，奔竄避槍刀。","朝廷責守土，黜入縣佐僚。","昨朝寫孤憤，遺我有客謠。","伊予亦左遷，諷之心無憀。","人生一世間，否泰安可逃。","姑問道何如，未必論卑高。","自古富貴者，撩亂如藜蒿。","德業苟無取，未死名已消。","豈期顔子淵，不朽在一瓢。","推此任窮達，其樂方陶陶。","達則爲鵾鵬，窮則爲鷦鷯。","垂天與巢林，識分皆逍遥。"],"tags":[]},{"title":"和楊遂賀雨","content":["我罷內庭職，出臨永陽民。","永陽民雖庶，未免多饑貧。","富之既無術，齪齪爲謹身。","可堪今夏旱，如燎復如焚。","厥田本塗泥，坐見生埃氛。","稚老無所訴，嗷嗷望穹旻。","食祿憂人憂，蚤夜眉不伸。","促决獄中囚，徧禱境內神。","楚辭有山鬼，廟貌羅水濱。","胡法有浮圖，寺宇連城闉。","齋莊命寮寀，供給抽俸緡。","鼓笛迎湫水，香花照金輪。","誠知非典故，且慰旱熯人。","偶與天雨會，霶霶四郊勻。","插秧復修堰，野叟何欣欣。","可辦官賦調，亦免農艱辛。","燮調頼時相，感應由聖君。","于吾復何有，敢望歌頌云。","清流楊水部，德與我爲鄰。","仇香官位屈，何遜詩格新。","見投賀雨篇，言自人口聞。","夫君蓋私我，過實豈相親。","爲霖非我事，職業唯詞臣。","若有民謠起，當歌帝澤春。","庶使採詩官，入奏助南薰。"],"tags":[]},{"title":"揚州池亭即事","content":["冥心閱羣動，亦各趨所安。","胡爲名利人，戚戚常鮮歡。","吾生四十四，結佩呼郎官。","掌言入綸閣，待詔直金鑾。","匪謂得祿少，所嗟行道難。","前年謫滁上，憂畏雙鬢殘。","頼有琅邪溪，時濯塵纓冠。","朝僉徙淮海，任重力易殫。","君恩詎可報，感激涕汍瀾。","民瘼不能治，惻隠情悲酸。","況復多病身，名宦心已闌。","歸田未果决，懷祿尚盤桓。","公退何所適，池亭一凭欄。","旭日媚春卉，微風生鳴湍。","呵僮勿挾彈，留客不持竿。","用冀魚鳥馴，熙熙肆遊觀。","神仙未可學，吏隠聊自寬。","孤吟刻幽石，此義非考槃。"],"tags":[]},{"title":"一品孫鄭昱","content":["卜葬得假告，南出安上門。","鞭馬六十里，暮投中書村。","村翁館我宿，茅屋欲黄昏。","有客忽投刺，自稱一品孫。","氣貌不凡俗，因爲開酒樽。","坐久問家諜，其族大且繁。","池州有清節，濫觴登洪源。","太傅擅鴻筆，入相又出藩。","其家本開封，改號一何尊。","至昱始六代，布衣老丘樊。","跨馿入府縣，驅犢耕郊原。","家廟固已毀，國史空具存。","盛德百世著，功必格乾坤。","高太已不祀，羨絪何可論。","况復起章句，乘時寵便蕃。","子孫雖替陵，尚得守田園。","我愛三代時，法度有深根。","卿大夫稱家，世世奉蘋蘩。","四民有定分，宦路無馳奔。","自從雜伯道，傾奪日喧喧。","脫耒秉金鉞，吮筆乘朱軒。","朝榮又暮辱，容易如掌翻。","古道不可復，頹波益以渾。","何况度木者，倒置輪與轅。","我亦起白屋，兩朝直紫垣。","蔭子有官常，賞延弟與昆。","盡待食人祿，將何報君恩。","農桑國之本，孝義古所敦。","吾族不力穡，終歲飽且溫。","雖非享富貴，亦以蠹黎元。","唐賢尚消歇，我輩奚足言。","呼兒諷此詩，播在篪與塤。"],"tags":[]},{"title":"鳳皇陂","content":["次公治潁川，仁政被一方。","神物不藏瑞，茲焉集鳳皇。","在昔奏簫韶，舜庭來蹌蹌。","西伯有至化，亦見鳴岐陽。","仲尼豈無德，已矣空悲傷。","夫何刀筆吏，而能致殊祥。","我來過荒陂，烟草但蒼蒼。","緬懷漢循吏，史筆恐未詳。"],"tags":[]},{"title":"月波樓詠懷","content":["郡城無大小，雉堞皆有樓。","其間著名者，不過十數州。","吹簫事遼夐，仙跡難尋求。","庾公在九江，締構何風流。","謝守鎮宣城，疊嶂名有由。","東陽敞八詠，吾聞沈隠侯。","白雪架郢中，調高難和酬。","黄鶴倚鄂渚，仙去事悠悠。","贊皇謫滁上，作賦懷嵩丘。","樓居出俗態，澤國多勝遊。","好景不遇人，安得名存留。","齊安古郡廢，移此清江頭。","築城隨山勢，屈曲復環周。","茲樓最軒豁，曠望西北陬。","武昌地如掌，天末入雙眸。","平遠無林木，一望同離婁。","山形如八字，會合勢相勾。","三國事既遠，六朝名亦休。","近從唐末來，爭奪互仇讎。","斯樓備矢石，此地控咽喉。","終朝望烽燧，連歲事戈矛。","可憐好詩景，牢落無人收。","皇家統萬國，遠邇盡懷柔。","三聖四十年，蕩蕩文德修。","淮甸爲內地，黄岡壓上游。","儒冠假郡印，踐更若公郵。","況多辦職吏，誰肯恣吟謳。","伊余何爲者，竊慕騷人儔。","兩朝掌文翰，十年侍冕旒。","去歲出西掖，謫居抱窮愁。","日日江樓上，風物得冥搜。","何人名月波，此義頗爲優。","西南新桂魄，初上懸玉鈎。","曉瀨清且淺，漂蕩影沉浮。","三五金波滿，夜光如暗投。","驪龍弄頷珠，晃朗照汀洲。","澹臺拔寶劍，碎璧斬長虬。","冰輪曉入地，推下赤金毬。","闌干四五星，斜漢印清秋。","誰家上元燈，兒戲刳𦸈𧁾。","此景吟不出，謾使聲呦呦。","千里畫圖闊，四時詩興幽。","野花媚宮纈，芳草鋪碧紬。","火雲照沙浦，暴雨傾瓦溝。","白亂蘆花散，紅殷蓼穗稠。","簷冰垂若綆，雪片大于鷗。","江蘺煙漠漠，官柳雨颼颼。","舟子斜盪槳，牧童倒騎牛。","水獺有時戲，江豚頗能泅。","山鳥奏竽籟，落霞展衾裯。","魚網雪離離，酒旗風飂飂。","旅懷雖自適，詩物奈相尤。","右顧徐邈洞，精靈知在否。","左瞰伍員廟，荒隙令人羞。","樓中何所有，官醖湛蚍蜉。","棋枰留客坐，琴調待僧抽。","橘苞鄰藥鼎，詩筆間茶甌。","平生性幽獨，寂寞誰獻酬。","官常已三黜，懷抱罹百憂。","凭欄憶王粲，望闕同子牟。","自甘成潦倒，無復事聲猷。","身世喻泡幻，衣冠如贅瘤。","放意無何鄉，誰分親與仇。","寓形朝籍中，毀譽任啁啾。","君恩無路報，民瘼無術瘳。","唯慚戀祿俸，未去耕田疇。","題詩郡樓上，含毫思夷猶。","功名非范蠡，何必泛扁舟。"],"tags":[]},{"title":"十月二十日作","content":["重衾又重茵，蓋覆衰孏身。","中夜忽涕泗，無復及吾親。","須臾殘漏歇，吏報國忌辰。","凌旦騎馬出，溪冰薄潾潾。","路傍饑凍者，顔色頗悲辛。","飽暖我不覺，羞見黄州民。","昔賢終祿養，往往歸隠淪。","誰教爲妻子，頭白走風塵。","修身與行道，多愧古時人。"],"tags":[]},{"title":"雷","content":["商山春夏旱，旱雷不降雨。","及秋又霖霪，雷聲時一舉。","南山復北山，渹礚若贙虎。","君子容必變，所以敬天怒。","無乃豐隆鬼，恣意撾雷鼓。","此怒既非天，敬之亦奚取。"],"tags":[]},{"title":"秋霖二首  其一","content":["秋霖過百日，歲望終何如。","嘉穀就穗生，茁茁垂青鬚。","宿麥未入土，大田多泥塗。","河闊不辨馬，原高恐生魚。","時政苟云失，生民亦何辜。","雨若是天淚，天眼應已枯。"],"tags":[]},{"title":"秋霖二首  其二","content":["山雲百日雨，山水十丈波。","田疇與道路，一夕成江河。","巨石大於甕，吹轉如蓬窠。","夏旱既損麥，秋潦復無禾。","津梁盡傾壞，商販絕經過。","斗米二百金，吾生將奈何。","安敢比夷齊，愚聖不同科。","應如元魯山，餓死深山阿。"],"tags":[]},{"title":"真娘墓","content":["女命在于色，士命在于才。","無色無才者，未死如塵灰。","虎丘真娘墓，止是空土堆。","香魂與膩骨，銷散隨黄埃。","何事千百年，一名長在哉。","吳越多婦人，死即藏山隈。","無色固無名，丘冢空崔嵬。","唯此真娘墓，客到情徘徊。","我是好名士，爲爾傾一杯。","我非好色者，後人無相咍。"],"tags":[]},{"title":"遊虎丘","content":["樂天曾守郡，酷愛虎丘山。","一年十二度，五馬來松關。","我今方吏隠，心在雲水間。","野性羣麋鹿，忘機狎鷗鷳。","乘興即一到，興盡復自還。","不知使君貴，何似長官閑。"],"tags":[]},{"title":"吳王墓","content":["惜哉吳王墓，秦帝嘗開破。","應笑埋金玉，千年賈餘禍。","不待虎迹銷，已聞鮑車過。","又是驪山頭，炎炎三月火。"],"tags":[]},{"title":"橄欖","content":["江東多果實，橄欖稱珍奇。","北人將就酒，食之先顰眉。","皮核苦且澀，歷口復棄遺。","良久有迴味，始覺甘如飴。","我今何所喻，喻彼忠臣詞。","直道逆君耳，斥逐投天涯。","世亂思其言，噬臍焉能追。","寄語採詩者，無輕橄欖詩。"],"tags":[]},{"title":"爲惡","content":["明時巧言士，亂世佞倖郎。","佞倖惟苟且，巧言頗包藏。","爲惡雖不同，同歸於覆亡。"],"tags":[]},{"title":"成武縣作","content":["釋褐來成武，初官且自强。","位卑松在澗，俸薄葉經霜。","雨菌生書案，饑禽啄印床。","猶驚寫秋卷，槐砌落花黄。"],"tags":[]},{"title":"寄碭山主簿朱九齡","content":["閑思蓬島會羣仙，二百同年最少年。","利市襴衫拋白紵，風流名紙寫紅牋。","歌樓夜宴停銀燭，柳巷春泥污錦韉。","今日折腰塵土裏，共君追想好淒然。"],"tags":[]},{"title":"寄魚臺主簿傅翶","content":["健羨魚臺景最奇，鮑參軍到語多時。","波平綠野懸魚網，木脫空城露酒旗。","錦擲鮮鱗紅撥剌，雪翹寒鷺白䙰褷。","仍誇縣尹風騷客，應有秋來唱和詩。"],"tags":[]},{"title":"寄寧陵陳長官","content":["吏隠寧陵縣，琴堂枕古河。","家山隔江遠，風雨過船多。","假日親尋藥，公庭自種莎。","相逢如舊識，執手動勞歌。"],"tags":[]},{"title":"寄金鄉張贊善","content":["年少辭榮自古稀，朝衣不著著斑衣。","北堂侍膳侵星起，南畝催耕冒雨歸。","種竹野塘春筍脆，採蘭幽澗露牙肥。","伊予自是徒勞者，未得同尋舊釣磯。"],"tags":[]},{"title":"赴長洲縣作  其一","content":["移任長洲縣，扁舟興有餘。","篷高時見月，棹穩不妨書。","雨碧蘆枝亞，霜紅蓼穗疏。","此行紆墨綬，不是爲鱸魚。"],"tags":[]},{"title":"赴長洲縣作  其二","content":["移任長洲縣，辭親淚滿衣。","折腰雖未免，搔首欲何歸。","曉白霜華重，晴紅栗葉飛。","江頭鷗鳥在，應怪不忘機。"],"tags":[]},{"title":"赴長洲縣作  其三","content":["移任長洲縣，孤帆冒雨行。","全家隨逆旅，一夜泊江城。","身世漂淪極，功名早晚成。","惟當泥尊酒，得喪任浮生。"],"tags":[]},{"title":"赴長洲縣作  其四","content":["移任長洲縣，窮秋入水鄉。","江涵千頃月，船載一篷霜。","竹密藏魚市，雲疏漏雁行。","故園漸迢遞，烟浪白茫茫。"],"tags":[]},{"title":"赴長洲縣作  其五","content":["移任長洲縣，沿流漸入吳。","見碑時下岸，逢店自徵酤。","野廟連荒冢，江禽似畫圖。","高堂從別後，應夢宿菰蒲。"],"tags":[]},{"title":"惠山寺留題","content":["吟入惠山山下寺，古泉閑挹味何嘉。","好拋此日陶潛米，學煮當年陸羽茶。","猶負片心眠水石，略開塵眼識烟霞。","勞生未了還東去，孤棹寒篷宿浪花。"],"tags":[]},{"title":"遊虎丘寺","content":["寺牆圍著碧孱顔，曾是當年海湧山。","盡抱好峰藏院裏，不教幽景落人間。","劍池草色經冬在，石座苔花自古斑。","珍重晉朝吾祖宅，一迴來此便忘還。"],"tags":[]},{"title":"寄獻潤州趙舍人  其一","content":["南徐城古樹蒼蒼，衙府樓臺盡枕江。","甘露鐘聲清醉榻，海門山色滴吟窗。","直廬久負題紅葉，出鎮何妨擁碧幢。","聞說秋來自高尚，道裝筇竹鶴成雙。"],"tags":[]},{"title":"寄獻潤州趙舍人  其二","content":["記言彩筆罷摛華，郡閣高閑似道家。","琴院坐聽江寺磬，郡樓吟見海山霞。","春園遺母親燒筍，夜榻留僧自煮茶。","應笑陶潛未歸去，折腰奔走在泥沙。"],"tags":[]},{"title":"寄毗陵劉博士","content":["毗陵古郡接江堧，赴任琴書共一船。","下岸且尋甘露寺，到城先問惠山泉。","秋蟾吐檻供吟興，野鶴偎床伴醉眠。","官散道孤詩格老，算應雙鬢更皤然。"],"tags":[]},{"title":"謝柴侍御送鶴","content":["兩朵春雲墮世間，霜臺乞與縣僚看。","骨含仙氣生來瘦，羽插天風過處寒。","唳別繡衣聲寂寞，舞隨藍綬意闌珊。","今朝窗外頻相顧，應怪頭無獬豸冠。"],"tags":[]},{"title":"官舍書懷呈羅思純","content":["同年事分幾般同，墨綬逶迤一郡中。","仙桂並枝攀月魄，縣花交影笑春風。","分莎種就尋僧逕，借竹編成養鶴籠。","公暇不妨閑唱和，免教來往遞詩筒。"],"tags":[]},{"title":"除夜寄羅評事同年  其一","content":["歲暮洞庭山，知君思浩然。","年侵曉色盡，人枕夜濤眠。","移棹燈摇浪，開窗雪滿天。","無因一乘興，同醉太湖船。"],"tags":["太湖","洞庭湖"]},{"title":"除夜寄羅評事同年  其二","content":["除夜在天涯，共君同憶歸。","夢中傾壽酒，堂下著斑衣。","臘雪通宵舞，梅花到處飛。","更堪洞庭宿，愁思倍依依。"],"tags":["洞庭湖"]},{"title":"除夜寄羅評事同年  其三","content":["郡僚方賀正，獨宿太湖稜。","階下羞爲吏，船中祗載僧。","折梅和薄雪，煮茗對孤燈。","應笑排衙早，寒靴踏曉冰。"],"tags":["太湖"]},{"title":"陸羽泉茶","content":["甃石封苔百尺深，試茶嘗味少知音。","唯餘半夜泉中月，留得先生一片心。"],"tags":[]},{"title":"投柴殿院","content":["南面修文德，東吳納土疆。","蒼生思撫育，丹詔擇循良。","烏府官新轉，龍頭桂舊香。","渡江驄馬瘦，垂地繡衣長。","綸閣材知屈，蘇臺俗必康。","恩流一車雨，威凜柏臺霜。","休假尋山寺，行春泊野塘。","白公是前政，魯望有維桑。","求瘼心雖切，頤神道豈妨。","煎茶虎丘井，搗藥木蘭堂。","筍蕨供家饌，園林著道裝。","擊筇教鶴舞，收橘待僧嘗。","迎使朝衣穩，娛賓綺席張。","犬聲銷巷陌，鶑舌動笙簧。","冷句題秋葉，孤琴貯夜囊。","歌樓寒月白，飲舫晚波凉。","官業除苛法，家風襲雅章。","豸冠危肅物，象簡醉橫床。","熊軾淹寧久，鼇頭譽轉芳。","南園休命侶，北闕即徵黄。","清貴容誰見，遭逢合自强。","字人叨屬邑，畏德每循牆。","名品知懸隔，孤危俟薦揚。","折腰休太息，青眼異尋常。","岱岳容拳石，滄溟納濫觴。","扶摇如借便，羽翼必高翔。","從事員多闕，徒勞跡可傷。","金臺雖載築，珠履未成行。","始隗前言在，依劉後進光。","免教青史上，徒美一燕王。"],"tags":[]},{"title":"東鄰竹","content":["東鄰誰種竹，偏稱長官心。","月上分清影，風來惠好音。","低枝疑見接，迸筍似相尋。","多謝此君意，牆頭誘我吟。"],"tags":[]},{"title":"南園偶題","content":["天子優賢是有唐，鑑湖恩賜賀知章。","他年我若功成去，乞取南園作醉鄉。"],"tags":[]},{"title":"戲贈嘉興朱宰同年","content":["縣前蘇小舊荒墳，應作行雲入夢頻。","猶勝白公尉盩厔，庭花剛喚作夫人。"],"tags":[]},{"title":"春日官舍偶題","content":["薄宦苦流離，壯年心已衰。","鶑花愁不覺，風雨病先知。","曉月晃竹屋，寒苔疊槿籬。","無人慰幽寂，庭柳自低垂。"],"tags":[]},{"title":"寄獻翰林宋舍人","content":["金鼎鹽梅偶未和，位高猶說野情多。","宮牆月上開琴匣，道院風清響藥羅。","留客旋燒含露筍，倩僧教種耐霜莎。","孤寒知有爲霖望，未忍江頭釣淥波。"],"tags":[]},{"title":"吳江縣寺留題","content":["松江江寺對峰巒，檻外生池接野灘。","幽鷺靜翹春草碧，病僧閑說夜濤寒。","晨齋施筍唯溪叟，國忌行香祇縣官。","盡日門前照流水，塵纓渾疑濯汍瀾。"],"tags":[]},{"title":"獻轉運使雷諫議  其一","content":["當年辭氣壓朱雲，老作皇家諫諍臣。","章疏罷封無事日，朝廷猶惜直言人。","題詩野館光泉石，講易秋堂動鬼神。","棘寺下僚叨末路，齋心唯願秉陶鈞。"],"tags":[]},{"title":"獻轉運使雷諫議  其二","content":["江南江北接王畿，漕運帆檣去似飛。","父子有才同富國，君王無事免宵衣。","屏除姦吏魂應喪，養活疲民肉漸肥。","還有文場受恩客，望塵情抱倍依依。"],"tags":[]},{"title":"羅思純鶴斃爲四韵吊之","content":["雪乾朱澹殞仙姿，千歲無徵事可悲。","埋瘞肯饒鸚鵡塚，飛鳴不到鳳凰池。","遺翎尚在飄松逕，舊跡猶存傍槿籬。","應得羽人尸解術，夜來何處啄靈芝。"],"tags":[]},{"title":"即席送許製之曹南省兄","content":["梅爛荷圓六月天，歸帆高背虎丘烟。","到時自是成行雁，別處休聽滿樹蟬。","賣劍爲賒吳市酒，携家猶借洞庭船。","待看春榜來江外，名占蓬萊第幾仙。"],"tags":["洞庭湖"]},{"title":"中元夜宿餘杭仙泉寺留題","content":["祭廟迴來略問禪，蘇牆莎逕碧山前。","風疏遠磬秋開講，水響寒車夜救田。","藍綬有香花菡萏，竹窗無寐月嬋娟。","自慚政術貽枯旱，忍卧松陰漱石泉。"],"tags":[]},{"title":"贈草庵禪師","content":["陽山山下草庵深，寂寂香燈對遠岑。","莫怪相看總無語，坐禪爲政一般心。"],"tags":[]},{"title":"言懷","content":["宦途日日與心違，人事紛紛任是非。","却爲遊山置行李，漁家船舫道家衣。"],"tags":[]},{"title":"題響屧廊壁","content":["廊壞空留響屧名，爲因西子遶廊行。","可憐伍相終朝諫，誰記當時曳履聲。"],"tags":[]},{"title":"中秋月","content":["何處見清輝，登樓正午時。","莫辭終夕看，動是隔年期。","冷濕流螢草，光凝宿鶴枝。","不禁鷄唱曉，輕別下天涯。"],"tags":[]},{"title":"贈採訪使閤門穆舍人","content":["經略十三州，東南帝不憂。","二年辭玉砌，幾夜夢珠旒。","旌旆雖遐適，江山是勝遊。","風謠隨處採，民瘼盡心求。","報國機鈐密，供吟景象幽。","煮茶溪畔寺，望月海邊樓。","步武思龍尾，琴書在鷁舟。","聽泉調玉軫，拂石試銀鈎。","古畫多收買，新詩寡和詶。","酒醒聞瀑響，睡起見潮頭。","奉使時將久，歸朝禮必優。","一麾先出守，萬戶待封侯。","遇主當宜貴，遺材亦合收。","此身居下位，無路畫良籌。","已悔田園廢，堪驚鬢髮秋。","憑誰念寒苦，祇自擬歸休。","僻甚陶元亮，貧過魯仲由。","品題殊不濫，清濁肯同流。","復命期三接，陳詩說四愁。","薦雄如有便，還解殺身酬。"],"tags":[]},{"title":"泛吳松江","content":["葦篷疏薄漏斜陽，半日孤吟未過江。","唯有鷺鷀和我意，時時翹足對船窗。"],"tags":["厌恶","抒情","政治","写景","仕途"]},{"title":"獻轉運副使太常李博士","content":["邦計動宸衷，時賢蒞浙東。","量寬吞渤澥，氣直稟崆峒。","捧詔瑶池下，辭班玉筍中。","饋糧蕭相國，制禮叔孫通。","舉措敦儒行，談諧有古風。","冀方思舊政，江表佇成功。","吏畏嚴霜白，民歌愛日紅。","勤王雖運智，修道豈妨公。","旋種烟莎逕，閑科雨竹叢。","養成丹頂鶴，瘦盡雪花驄。","移石情無倦，抄書俸不充。","晨餐燒露筍，秋句寫霜楓。","棋閣連花塢，書窗映燭籠。","僧傳栽樹法，客獻遞詩筒。","飲席螺爲盞，吟舟葦作篷。","按琴苔院冷，搗藥月堂空。","清白成家計，操修達聖聰。","即徵歸象闕，清秩冠鴛鴻。"],"tags":[]},{"title":"蘇州寒食日送人歸覲","content":["江城寒食下，花木慘離魂。","幾宿投山寺，孤帆過海門。","篷聲潑火雨，柳色禁烟村。","定省高堂後，斑衣減淚痕。"],"tags":[]},{"title":"春晚遊太和宮","content":["數里新萍夾岸莎，春來乘興宿烟蘿。","隨風蝴蝶顛狂甚，當路花枝採折多。","絳節參差抽苦筍，翠鈿狼籍撒圓荷。","湖山滿眼不休去，空羨漁翁雨一蓑。"],"tags":[]},{"title":"再泛吳江","content":["二年爲吏住江濱，重到江頭照病身。","滿眼碧波輸野鳥，一蓑疏雨屬漁人。","隨船曉月孤輪白，入座晴山數點春。","張翰精靈還笑我，綠袍依舊惹埃塵。"],"tags":[]},{"title":"筍  其一","content":["數里春蹊獨自尋，迸犀抽錦亂森森。","田文死去賓朋散，拋擲三千玳瑁簪。"],"tags":[]},{"title":"筍  其二","content":["綠玉脩脩冷罩烟，一溪春雨洗嬋娟。","不知徐福歸何處，丱女童男泣海田。"],"tags":[]},{"title":"筍  其三","content":["一夜春雷起舊根，亂披烟籜出溪門。","稚川龍過頻回首，認得青青數代孫。"],"tags":[]},{"title":"官舍書懷呈郡守","content":["年來潘令鬢初凋，瘦馬青衫耻下僚。","藥債漸多醫宿疾，宦情猶切戀明朝。","空江梅雨添幽鬰，古縣槐花鏁寂寥。","頼有郡侯知己在，每憐憔悴貰金貂。"],"tags":[]},{"title":"贈毋中舍","content":["嶺表榆關路嶮巇，頒條持節兩無辭。","四方自是男兒事，萬里歸來聖主知。","磧雪舊行閑入夢，貪泉曾飲別留詩。","如今已見功名立，休憶當年一桂枝。"],"tags":[]},{"title":"贈贊寧大師","content":["詔修僧史浙江濱，萬卷書中老一身。","赴闕尚留支遁馬，援毫應待仲尼麟。","溟濛雪影松窗曉，狼籍苔花竹院春。","還許幽齋暫相訪，却慚陶令滿衣塵。"],"tags":[]},{"title":"題錢塘縣羅江東手植海棠","content":["江東遺跡在錢塘，手植庭花滿縣香。","若使當年居顯位，海棠今日是甘棠。"],"tags":[]},{"title":"武平寺留題","content":["縣齋東面是禪齋，公退何妨引鶴來。","長愛座中如洞府，却慚衣上有塵埃。","竹聲冷撼秋窗雨，山影青籠曉院苔。","最憶去年飛雪裏，煮茶煨栗夜深迴。"],"tags":[]},{"title":"贈湖州張從事","content":["前年春牓亞龍頭，詞賦曾推第一流。","上直未歸紅藥院，供吟先得白蘋洲。","酒醒野寺烹山蕨，公退溪亭狎海鷗。","自是吳門折腰吏，滿衣塵土爲君羞。"],"tags":[]},{"title":"送李中舍罷蕭山赴闕","content":["吏隠江東五六年，歸時猶戀好山川。","野僧送別携詩句，瘦馬臨歧當酒錢。","吳苑醉逢梅弄雪，隋堤吟見柳垂煙。","自言更共秋濤約，未捨四興一釣船。"],"tags":[]},{"title":"寄主客安員外十韵","content":["罷郡歸蘭省，還愁到帝鄉。","趨朝騎瘦馬，賃宅住閑坊。","命服紆春草，吟髭鑷夜霜。","有心憶雲水，無語狎班行。","藥債經年欠，文編滿篋藏。","教兒誦詩賦，倩客賣囊裝。","尋寺誰同步，留僧自拂床。","舉公投卷軸，時相覓文章。","窮達君雖了，沉淪我亦傷。","何當昇大用，吾道始輝光。"],"tags":[]},{"title":"和郡僚題李中舍公署","content":["樹影池光映曉霞，綠楊陰下吏排衙。","閑拖屐齒妨橫筍，靜拂琴床有落花。","地脉暗分吳苑水，厨烟時煮洞庭茶。","青宮詞客多閑暇，按曲飛觴待歲華。"],"tags":["洞庭湖"]},{"title":"送奉常李丞赴闕","content":["江城方話舊，捧詔去長安。","宦路相逢少，鄉情敘別難。","烟波迷曉渡，風雨動春寒。","初夏應回首，重期看牡丹。"],"tags":[]},{"title":"題張處士溪居","content":["雲裏寒溪竹裏橋，野人居處絕塵囂。","病來芳草生漁艇，睡起殘花落酒瓢。","閑把道書尋晚逕，靜携茶鼎洗春潮。","長洲懶吏頻過此，爲愛盤飧有藥苗。"],"tags":[]},{"title":"初拜拾遺遊瓊林苑","content":["開宴曾遊此綴行，五年爲吏別仙鄉。","杏園鶑蝶如相識，應怪重來蒨綬香。"],"tags":[]},{"title":"館中春值偶題","content":["御柳差差拂禁牆，菲才何事直仙鄉。","坐聞雞唱皇宮近，睡枕魚鬚白日長。","簾挂蘚庭微雨霽，研添桐井落花香。","春風老盡詩情淡，翻卷青編獨繞廊。"],"tags":[]},{"title":"寄贊寧上人","content":["支公兼有董狐才，史傳修成乙夜開。","天子遠酬丹詔去，高僧不出白雲來。","眉毫久別應垂雪，心印休傳本似灰。","若念重瞳欲相見，未妨西上一浮杯。"],"tags":[]},{"title":"歲暮偶書寄蘇臺舊僚友","content":["吳門吏隠過三年，何事陶潜捧詔還。","步武已趨龍尾道，夢魂猶憶虎丘山。","花開茂苑誰同醉，雪滿梁園獨掩關。","會待他年求郡印，劍池重遶碧潺潺。"],"tags":[]},{"title":"朝退偶題","content":["吏隠金門祗似閑，退朝窮巷懶開關。","經年不到公卿宅，五日空隨侍從班。","禁漏出花寒歷歷，御泉通市細潺潺。","功名未立年猶少，爭忍携琴去舊山。"],"tags":[]},{"title":"送王司諫赴淮南轉運","content":["白獸樽前侍玉除，暫分邦計別宸居。","映淮風月供吟筆，拱極星辰伴使車。","別岸酒濃桑葉落，野亭霜薄菊花疏。","東南莫作三年調，紅藥香繁在直廬。"],"tags":[]},{"title":"送郝校書從事相州","content":["提筆從戎別帝鄉，官清兼領校書郎。","將軍幕下紅蓮媚，詩客袖中丹桂香。","吟倚旌旗春過雨，醉聽刁斗夜含霜。","金臺莫作多時計，非久應歸振鷺行。"],"tags":[]},{"title":"獻僕射相公  其一","content":["罷調金鼎道光輝，聞說閑園自種薇。","書院日斜春睡覺，沙堤人靜早朝歸。","吟穿竹逕僧同步，醉遶花庭蝶上衣。","却恐優游未終歲，台星依舊照黄扉。"],"tags":[]},{"title":"獻僕射相公  其二","content":["五年黄閣掌陶甄，憂國翻成兩鬢斑。","初到廟堂溫樹冷，暫收霖雨岳雲閑。","春園領鶴尋芳草，小閣留僧畫遠山。","惟有門生苦求見，竹齋花院一開關。"],"tags":[]},{"title":"賀李宗諤先輩除校書郎","content":["祕省官清住帝鄉，春來春榜探花郎。","未吟紅藥歸西掖，且著青衫侍北堂。","射策更期揮健筆，騎馿猶得醉閑坊。","同年佐邑應相羨，衣上芸香雜桂香。"],"tags":[]},{"title":"送夏侯正言襄陽迎親","content":["蘭省方讎乙夜書，襄陽迎侍暫脂車。","揮毫偶未歸綸閣，衣錦何妨奉板輿。","峴首碑前留馬足，鹿門山下宿僧居。","漢臯遊女曾相識，應解鳴璫換佩魚。"],"tags":[]},{"title":"送鞠評事宰蘭溪","content":["東下蘭溪數十程，幾多山水入圖經。","科名舊捷仙人桂，縣界遥看婺女星。","琴院靜籠江樹綠，敕樓高對海峰青。","三年吏隠無嗟嘆，百里封疆似畫屏。"],"tags":[]},{"title":"送查校書從事彭門","content":["佐幕徐方鬢未秋，官升芸閣更風流。","姓名舊在鶑遷榜，詩什重題燕子樓。","漸有俸錢供藥債，應無歸夢到漁舟。","公餘時上臺頭寺，珠履金貂共勝遊。"],"tags":[]},{"title":"送史館趙寺丞出宰咸陽","content":["縣連秦漢舊離宮，分付詩人勝武功。","带職遠辭書殿去，携家深入畫圖中。","庭莎曉潤終南雨，檻竹寒摇渭水風。","百里封疆三館客，折腰休歎似陶公。"],"tags":[]},{"title":"送田舍人出牧淮陽","content":["藥樹吟多且握蘭，藹然公議滿朝端。","西垣罷直蒼苔冷，南郡行春綠野寬。","蒨旆出過應曜墓，棠陰潜上伏犧壇。","鄉心休夢峨眉雪，會顧青蒲憶史丹。"],"tags":[]},{"title":"送羅著作奉使湖湘","content":["使星躔次入長沙，曉別延英去路賒。","數刻漏中承密旨，幾重湖外奉皇華。","山行馬拂湘川石，寺宿僧供岳麓茶。","迴日期君直西掖，當階紅藥正開花。"],"tags":[]},{"title":"送夏侯正言奉使江南","content":["百舌關關麥壠青，遠山迎馬翠如屏。","禁中已誦相如賦，江外猶看使者星。","衣拂茶烟尋水寺，枕欹梅雨泊沙汀。","歸期莫過中秋節，侍宴甘泉月滿庭。"],"tags":[]},{"title":"送館中王正言使交趾","content":["乘軺南下興何長，大半江山是故鄉。","蠻府好迎天上使，朝賢不爲橐中裝。","犀牛出水挨銅柱，颶母扶空卸海檣。","復命丹墀莫經歲，北門西掖待翶翔。"],"tags":[]},{"title":"七夕應製","content":["斜漢橫空瑞氣浮，橋邊烏鵲待牽牛。","長生殿冷時無事，乞巧樓多歲有秋。","菡萏晚花清露濕，嬋娟新月暮烟收。","華封禱祝華胥夢，誰道神仙不可求。"],"tags":[]},{"title":"送柴郎中使高麗","content":["初過清明野色繁，柳花榆莢撲軺軒。","中臺應宿郎官貴，外國占星使者尊。","海水無波分島嶼，扶桑見日認藩垣。","東夷休請蕭夫子，好把詩書問狀元。"],"tags":[]},{"title":"送羅著作兩浙按獄","content":["使印星車適舊遊，陶潜今日在瀛洲。","科條盡曉三千罪，囹圄應空十二州。","蒨綬有香籠驛馬，皇華無暇狎沙鷗。","歸來重過姑蘇郡，莫忘題名向虎丘。"],"tags":[]},{"title":"賀溫正言賜紫","content":["密疏封來乙夜看，延英召對議安邊。","榮頒紫綬同三品，舊賜朱衣未一年。","白獸捧樽斟御酒，金魚垂鬣惹爐烟。","從今便有公卿望，休夢天臺瀑布泉。"],"tags":[]},{"title":"送光祿王寺丞通判徐方","content":["通悴徐方蒨綬新，老萊衣服暫離身。","家君蓮幕開廳事，府帥金貂耀縉紳。","戲馬臺荒春寂寞，斬蛇鄉古樹輪囷。","公餘應長吟滋味，好寄西垣寓直人。"],"tags":[]},{"title":"謝同年黄法曹送道服","content":["鮑照貽我羽人衣，下直何妨盡日披。","老去自堪將野鶴，客來休更佩金龜。","官供謾說青綾被，私便全勝白接䍦。","未脫朝簪戀明主，耿懷空作謝君詩。"],"tags":[]},{"title":"送馮學士入蜀","content":["錦川宜共少年期，四十風情去未遲。","蠶市夜歌欹枕處，峨嵋春雪倚樓時。","休誇上直吟紅藥，多羨乘軺聽子規。","莫學當初杜工部，因循不賦海棠詩。"],"tags":[]},{"title":"和陳州田舍人留別  其一","content":["宛丘分理藉賢明，暫輟詞臣撫百城。","職罷掖垣人共惜，郡連京輔自爲榮。","休吟紅藥堦前色，且聽長淮枕上聲。","駐馬都門相別處，柳黄莎碧上林鶑。"],"tags":[]},{"title":"和陳州田舍人留別  其二","content":["東風初暖酒難銷，五馬行春罷趁朝。","道畔棠陰同召伯，堦前蓂莢別唐堯。","下車正是嘗新筍，得句何妨寄舊僚。","預想郡齋公宴處，桃花凝露柳垂條。"],"tags":[]},{"title":"和陳州田舍人留別  其三","content":["演綸多暇每封章，暫去頒條道更光。","郡吏好排紅粉妓，史君曾是紫微郎。","樓臺有月新詩出，囹圄無人綠草長。","地接清淮足佳致，水村烟塢似魚鄉。"],"tags":[]},{"title":"和陳州田舍人留別  其四","content":["淮陽冰綻柳條新，風物暄妍土俗淳。","捧詔暫辭雙闕路，勸農深入四郊春。","茶烟靜拂聽琴鶴，穀雨輕籠鋤麥人。","贏得褰帷恣吟興，落花飛絮滿車茵。"],"tags":[]},{"title":"和陳州田舍人留別  其五","content":["頒條京輔近吾君，政術高于召信臣。","道服日斜披鶴氅，藥畦春暖步龍鱗。","歸朝莫指三年調，化俗應蘇一郡人。","願作淮陽去思頌，與君刊石慰陳民。"],"tags":[]},{"title":"賀將作孔監致仕","content":["泣辭明主挂冠簪，便約幽雲老舊林。","朝請罷來頻典笏，田園歸去只携琴。","焚香靜院當山色，曬藥空庭避竹陰。","一子得官三品祿，未饒疏傅有黄金。"],"tags":[]},{"title":"送密直溫學士西京遷葬","content":["錦衣西去道何光，卜葬伊川舊釣鄉。","留守開筵親舉白，故人垂淚看焚黄。","重尋泉石應多感，旋插松楸未著行。","一月歸程如有暇，雲間時到讀書房。"],"tags":[]},{"title":"寄田舍人","content":["出處昇沉不足悲，羨君操履是男兒。","左遷郡印辭綸閣，直諫書囊在殿帷。","未有僉諧徵賈誼，可無章疏雪微之。","朝行孤立知音少，閑步蒼苔一淚垂。"],"tags":[]},{"title":"送趙令公西京留守","content":["勳業與誰同，蕭何第一功。","兩朝行直道，萬國變淳風。","微恙妨三接，辭榮動四聰。","白麻宣上閣，清洛守離宮。","讓表迴宸翰，朝辭泣舜瞳。","對深移五刻，官重带三公。","鳳浴荀池暖，龍蟠洛邑雄。","位尊非借寇，神爽近維嵩。","導騎香塵細，肩輿曉霧籠。","下車鶗鴂語，開宴牡丹紅。","溫樹深嚴夢，甘棠蔽芾叢。","趨庭採蘭子，投刺茹芝翁。","廣化如靈鷲，天津似綵虹。","先皇陵樹老，白傅影堂空。","春饌思山蕨，秋屏畫水葓。","御泉通廨宇，禁柳映簾櫳。","元老優游盛，明君眷注隆。","更須歸相府，特地代天工。","永佐千年運，重頒九錫弓。","不同崔四入，正在亂離中。"],"tags":[]},{"title":"送同年劉司諫通判西都","content":["元老留司卧雒陽，諫官通理輟鴛行。","仲宣舊佐紅蓮幕，裴度新開綠野堂。","幾處古碑停馬讀，到時春筍約僧嘗。","香山居士真容在，爲我公餘奠一觴。"],"tags":[]},{"title":"賀范舍人再入西掖","content":["再入承明舊直廬，腰間仍得佩金魚。","重批漢武求賢詔，曾上東方自薦書。","紅藥篇章應感動，紫泥封檢未生疏。","樊川杜曲休勞夢，日日延英侍玉除。"],"tags":[]},{"title":"閣下詠懷","content":["正向承明戀直廬，年來華髮已侵梳。","官清自比乘軒鶴，心小還同畏網魚。","西掖永懷王閣老，北門堪歎扈尚書。","會當辭祿東陵去，數畝瓜田一柄鋤。"],"tags":[]},{"title":"閣下暮春","content":["詔書稀少日何長，閑枕通中睡一場。","院吏報來丞相出，紫微花影上東廊。"],"tags":[]},{"title":"舍人院竹","content":["封了詞頭遶砌行，此君相伴最多情。","西垣不宿還堪恨，辜負夜窗風雨聲。"],"tags":[]},{"title":"省中苦雨  其一","content":["霏霏連晝復連宵，紅藥蒼苔也寂寥。","唯有御溝堤畔柳，拂簷遮檻不勝嬌。"],"tags":[]},{"title":"省中苦雨  其二","content":["醉魂吟魄共悽悽，簷溜窗風冷切肌。","階下怒蛙休跳躍，浮雲遮日不多時。"],"tags":[]},{"title":"初出京過瓊林苑","content":["忽憶今春暮，宮花照苑牆。","瓊林侍游宴，金口獨褒揚。","立向勾陳內，宣來帝座傍。","丁寧問年紀，委曲敘行藏。","屏息聞天語，酡顔醉御觴。","近臣多健羨，睿眷豈尋常。","盛事誰能及，非才自不遑。","厚恩難負荷，薄命果譸張。","得罪縻山郡，携家出帝鄉。","何時重到此，駐馬淚浪浪。"],"tags":[]},{"title":"中牟縣旅舍喜同年高紳著作見訪","content":["古縣日初沉，軺車忽見尋。","不將遷客累，方認故人心。","無酒銷寒漏，挑燈聽遠砧。","郟郊千里路，並轡未妨吟。"],"tags":[]},{"title":"鄭州與張秉監察聯句","content":["函關秋霽雁初迴，六里商於曉色開。","四皓有靈應笑我，謫官方始入山來。"],"tags":[]},{"title":"滎陽懷古","content":["紀信生降爲沛公，草荒孤壘想英風。","漢家青史緣何事，却道蕭何第一功。"],"tags":[]},{"title":"過鴻溝","content":["侯公緩頰太公歸，項籍何曾會戰機。","只見鴻溝分兩處，不知垓下有重圍。","危橋带雨無人過，敗葉隨風傍馬飛。","半日垂鞭念前事，露莎霜樹映斜暉。"],"tags":[]},{"title":"旅次新安","content":["遷客乍離羣，秋砧不忍聞。","迴頭戀紅藥，失脚下青雲。","尚假金貂冕，猶殘柱國勳。","此身未敢死，會擬報明君。"],"tags":[]},{"title":"硤石縣旅舍","content":["霜乾紅葉飛，遷客思凄凄。","處險人垂癭，登山馬跙蹄。","籬荒蛬韻苦，雲凍雁行低。","此夕應無寐，何煩報曉雞。"],"tags":[]},{"title":"稠桑坡車覆","content":["稠桑坡險忽摧車，悔戴儒冠出敝廬。","已被文章相錯誤，謫官猶載一車書。"],"tags":[]},{"title":"閿鄉旅夜","content":["行盡兩京路，將登六里山。","全家空洒淚，知是幾時還。"],"tags":[]},{"title":"初入山聞提壺鳥","content":["遷客由來長合醉，不煩幽鳥道提壺。","商州未是無人境，一路山村有酒沽。"],"tags":[]},{"title":"聽泉","content":["平生詩句多山水，謫宦誰知是勝遊。","南下閿鄉三百里，泉聲相送到商州。"],"tags":[]},{"title":"謫居感事","content":["遷謫獨熙熙，襟懷自坦夷。","孤寒明主信，清直上天知。","消息還依道，生涯只在詩。","惟當諭山水，詎敢詠江蘺。","偶歎勞生事，因思志學時。","讀書方睹奧，下筆便搜奇。","賦格欺鸚鵡，儒冠薄鵔鸃。","耕桑都不事，園井未曾窺。","必欲縑緗富，寧教杼軸紕。","光陰常矻矻，交友盡偲偲。","步驟依班馬，根源法孔姬。","收螢秋不倦，刻鵠夜忘疲。","流輩多相許，時賢亦見推。","叨榮偕計吏，濫吹謁春司。","僕瘦途中病，馿寒雪裏騎。","空拳入場屋，拭目看京師。","技癢初調箭，鋒銛欲試錐。","甲科登漢制，內殿識堯眉。","數刻愁晡矣，三題亦勉之。","先鳴輸俊彥，上第遂參差。","罷舉身何託，還家命自奇。","唯慙親倚戶，敢望嫂停炊。","竭力求甘旨，終朝走路歧。","貪希仲由來，多廢董生帷。","丹桂何時折，孤蓬逐吹移。","知憐無國士，志氣自男兒。","季子貂裘敝，狂生刺字隳。","廣場重考覆，蹇步載驅馳。","明代寧甘退，青雲暗有期。","禮闈冠多士，御試拜丹墀。","澤霧寧慙豹，摶風肯伏雌。","重瞳念孤跡，一第忝鴻私。","得告還鄉貴，除官佐邑卑。","折腰稱小吏，矩步慎初資。","枳棘心何恨，松筠操自持。","及親家有養，事長禮無虧。","銅墨官常改，烟霄雨露垂。","縣花聊主管，寺棘且覊縻。","吳郡包山側，長洲巨海湄。","萬家呼父母，百里撫惸嫠。","敢起徒勞歎，長憂竊祿嗤。","宦途甘碌碌，官業亦孜孜。","政事還多暇，優游甚不覊。","村尋魯望宅，寺認館娃基。","西子留香逕，吳王有劍池。","狂歌殊不厭，酒興最相宜。","草織登山履，蒲紉挽舫𥾣。","果酸嘗橄欖，花好插薔薇。","震澤柑包火，松江鱠縷絲。","三年無異政，一篋有新詞。","多戀南園卧，俄從北闕追。","呈材真樸樕，召對立茅茨。","載筆居三館，登朝忝拾遺。","紫泥天上降，朱紱御前披。","侍從殊爲貴，圖書頗自怡。","史才媿班固，諫筆謝辛毗。","擬把微軀殺，慙將厚祿尸。","安邊上章疏，端拱獻箴規。","精鑒逢英主，知憐是首夔。","賡歌才不稱，掌誥筆難摛。","制曆無多事，詞頭每怯遲。","繁陰溫室樹，清吹萬年枝。","青瑣霞光透，蒼苔露片萎。","御香飄硯席，宮葉落纓緌。","看浴池心鳳，閑捫殿角螭。","上林花掩映，仙掌露淋漓。","對近瞻旒冕，班清辟虎貔。","宮簾垂翡翠，御水動漣漪。","紀號年淳化，朝元月建寅。","攝官捧寶冊，祝壽執樽彝。","表案行低折，宮懸聽肅祗。","德音王澤潤，謙柄斗杓撝。","貴接皋夔步，深窺龍鳳姿。","策勳何烜赫，賜紫更萎蕤。","蚊力山難負，鵜梁翼易滋。","論功慚八柱，受服欲三褫。","祇慮殃將至，曾無事可裨。","趁朝空俯傴，退食自逶迤。","更直當春好，橫行隔宿咨。","內朝長得對，駕幸每教隨。","瓊苑觀雲稼，金明閱水嬉。","賞花臨鳳沼，侍釣立魚坻。","拂面黄金柳，酡顔白玉巵。","分題宣險韵，翻勢得仙棋。","竟舉窺天管，爭燃煮豆萁。","恨無才應副，空有表虔祈。","睿睠偏稱賞，天顔極撫綏。","中官賜文字，院吏捧巾綦。","遭遇誠堪惜，功名竊自悲。","請纓無壯志，視草亦何爲。","未獻東封頌，空鎸北岳碑。","深慚專俎豆，長欲議邊陲。","但可懷驕子，何須斬谷蠡。","胸中貯兵甲，堂上有熊羆。","成敗觀千古，施張在四維。","兼磨斷佞劍，擬樹直言旗。","遇事難緘默，平居疾喔咿。","無權逐鳥雀，俛首任狐狸。","延尉專刑煞，詞臣益等衰。","五花儀久廢，三尺法聊施。","書命猶無諂，評刑肯有欺。","厚誣凌近侍，內亂疾妖尼。","丹筆當無赦，金科了不疑。","拜章期悟主，引法更防誰。","萋斐終無已，雷霆遂赫斯。","如弦傷訐直，投杼覓瑕疵。","衆鑠金須化，羣排柱不支。","佞權迴北斗，讒舌簸南箕。","闕下羊腸險，朝端虎尾危。","道孤貽衆怒，責薄頼宸慈。","西掖除三字，南山佐一麾。","蒼黄塵滿面，揮洒涕交頤。","目斷九重闕，魂銷八達逵。","尊親遠扶侍，兄弟盡流離。","秦嶺偏巉絕，商於更險巇。","吾廬何處是，我馬忽長辭。","六里山蒼翠，丹河浪渺瀰。","分封思衛鞅，割地憶張儀。","懶讀三閭傳，空尋四皓祠。","畬烟濃似瘴，松雪白如梨。","壞舍床鋪月，寒窗硯結澌。","振書衫作拂，解带竹爲椸。","呼僕泥茶竈，從僧借藥篩。","鐘愁上寺起，角怨水門吹。","舊友誰青眼，新秋出白髭。","烟嵐晴鬰鬰，風雨夜颸颸。","我過徒三省，吾生自百罹。","初來聞旅雁，不覺見黄鸝。","市井採山菜，房廊蓋木皮。","野花紅爛漫，山草碧䙰褷。","副使官資冷，商州酒味醨。","尾因求食掉，角爲觸藩羸。","有夢思紅藥，無心採紫芝。","瘦妻容慘戚，稚子淚漣洏。","暖怯蛇穿壁，昏憂虎入籬。","松根燃夜燭，山蕨助朝饑。","豈獨堂虧養，還憂地乏醫。","跡飄萍渤澥，親老日崦嵫。","閣下辭巢鳳，山中伴野麋。","風欺秀林木，雲隔向陽葵。","屈産遭駑馬，丹山困嚇鴟。","悔須分黑白，本合混妍媸。","自此韜餘刃，終當學鈍鎚。","窮通皆有數，得喪又奚悲。","自顧才何者，空憐道在茲。","宣尼猶削伐，大禹亦胼胝。","用去當如虎，投來且禦魑。","避風聊戢翼，得水會揚鬐。","琴酒圖三樂，詩章效四雖。","魚鬚從典賣，貂尾任傾欹。","兀兀拖腸鼠，悠悠曳尾龜。","北窗尋蛺蝶，南岸看鸕鷀。","山翠樓頻上，雲生杖獨搘。","簟閑留曉魄，簷暖負冬曦。","松柏寒仍翠，瓊瑶涅不緇。","望誰分曲直，祇自仰神祇。","吾道寧窮矣，斯文未已而。","狂吟何所益，孤憤洩黄陂。"],"tags":[]},{"title":"弊帷詩","content":["謫宦那堪歎弊帷，承明寓直數年騎。","滿階紅藥曾嘶處，六里青山忽斃時。","駿骨欲埋金價直，的顱猶愛雪離披。","貳車謾道貂冠貴，從此徒行奉一麾。"],"tags":[]},{"title":"和馮中允仙娥峰","content":["熊耳如當出檻熊，仙姿孤秀壓諸峰。","採芝逋客憐貞質，化石佳人妬麗容。","身上霓衣慵整頓，天邊華蓋會裁縫。","嫦娥月裏休相笑，萬古應無竊藥蹤。"],"tags":[]},{"title":"龍鳳茶","content":["樣標龍鳳號題新，賜得還因作近臣。","烹處豈期商嶺外，碾時空想建溪春。","香於九畹芳蘭氣，圓似三秋皓月輪。","愛惜不嘗惟恐盡，除將供養白頭親。"],"tags":[]},{"title":"元日作","content":["獻歲在商州，依然想舊遊。","前年捧玉冊，此日對珠旒。","御酒堯樽畔，仙韶舜殿頭。","自慚非賈傅，宣室詎重求。"],"tags":[]},{"title":"急就章","content":["賜來三載錦囊盛，今日重看倍覺榮。","元白當時皆謫宦，不聞將得御書行。"],"tags":[]},{"title":"御書錢","content":["謫官無俸突無烟，惟擁琴書盡日眠。","還有一般勝趙壹，囊中猶貯御書錢。"],"tags":[]},{"title":"上元夜作","content":["去年正月十五夜，乾元門上奉乘輿。","今年正月十五夜，商洛郡中爲貳車。","謫宦門欄偏冷落，山城燈火苦蕭疏。","爐灰畫盡不成寐，頼有逍遥一帙書。"],"tags":[]},{"title":"仙娥峰","content":["窈窕奇峰疊古苔，望秦嶺外勢徘徊。","巨靈非疋休期刻，毛女爲鄰合往來。","傅粉微茫春雪在，墮鬟浮動曉雲開。","好邀上雒王常侍，時就巖前飲一盃。"],"tags":[]},{"title":"遊仙娥峰後戲題","content":["爲愛一峰形窈窕，豈辭十里路崎嶇。","誰知不似陽臺女，別後經宵夢也無。"],"tags":[]},{"title":"上寺留題","content":["松杉疏瘦簇山根，樓殿參差對郭門。","不惜馬蹄來北寺，爲憐熊耳在西軒。","雲生石砌摇寒影，泉汲銅瓶露凍痕。","遷客頻來何所得，一叢修竹拂吟魂。"],"tags":[]},{"title":"對雪感懷呈翟使君馮中允同年","content":["歲暮山城雪，民和歲有秋。","深聞五袴詠，聊減貳車愁。","凌亂藏溪寺，霏微洒郡樓。","凍宜粘酒旆，香好試茶甌。","逐吹殊無定，連宵勢未休。","仙娥低粉面，熊耳壓峰頭。","樹老花重發，川長縞不收。","平沉採芝洞，深鎖避賢郵。","麋鹿全迷逕，鷹鸇不下鞲。","夜村埋古屋，丹水咽寒流。","上洛城中客，梁園日下州。","前年直綸閣，臘月奉宸遊。","六出寒光亂，重瞳喜氣浮。","催班臨秘殿，稱賀拱凝旒。","漠漠籠天仗，輕輕落御溝。","瑶池同皎潔，珠箔助颼飀。","民有豐年望，君無旰食憂。","佩垂延喜玉，服曜吉光裘。","雞樹令開宴，鴛行許命儔。","千鍾方灧灧，三爵未油油。","舉白朱顔凝，飛文彩筆抽。","傳宣須盡醉，御札遣冥搜。","晚出蒼龍闕，驕馳紫燕騮。","自慚生草澤，人指在蓬丘。","薄命誠非據，清途不久留。","左遷來僻郡，對景憶瀛洲。","謫宦誰還往，貧家自獻酬。","敢言無俸祿，且喜潤田疇。","鳳閣名雖黜，貂冠命亦優。","山中甘散秩，膝下奉晨羞。","默默惟思過，陶陶亦自由。","摇頭詠詩什，合眼入衾裯。","祇恨方于枘，何嘗曲似鈎。","詎能悲鵩鳥，早合畏犧牛。","玉冷期三爇，蘭香任一蕕。","夢中非蛺蝶，世上本蜉蝣。","禍福如亡馬，机關喻狎鷗。","甘貧慕原憲，齊物學莊周。","尚頼遷鶑侶，旁依建隼侯。","願隨商洛叟，擊壤頌皇猷。"],"tags":[]},{"title":"遊四皓廟","content":["修篁瑟瑟石磷磷，去謁荒祠不厭頻。","四皓古來無事客，貳車今世最閑人。","紫芝欲採非仙骨，紅藥曾題是近臣。","一奠村醪還獨酌，滿軒松雪照吟身。"],"tags":[]},{"title":"商山","content":["六百里巉巖，嵐光霽後添。","經年吟未得，盡日看無厭。","僧舍青當檻，人家翠滿簷。","氣蒸丹水碧，脉潤紫芝甜。","嶺礙翻雲鶻，峰遮落海蟾。","澗深春有凍，影闊夏無炎。","勢鬭嵩并華，名欺霍與灊。","石危蹲虎脚，松老咤龍髯。","曉榻便欹枕，晴樓懶下簾。","未能棲岫幌，猶道佐彤襜。","望久衣襟濕，登多屐齒粘。","何當隨四皓，深隠避猜嫌。"],"tags":[]},{"title":"丹水","content":["瑟瑟復潺潺，朝宗去不還。","和雲歸漢浦，噴雪下商山。","影浸仙娥面，波涵織女鬟。","飲猿清滿掬，渡鹿冷侵斑。","北潤深通洛，東犇嶮叩關。","灌園縈似带，漕磑曲如環。","夜枕驚幽夢，秋汀照病顔。","玉膏分地脉，銀漢落人寰。","漱石藏青鯉，崩沙聚白鷳。","村橋微雨後，岸樹夕陽間。","翠漲新萍綠，紅浮敗葉殷。","貳車時濯足，來伴釣翁閑。"],"tags":[]},{"title":"歲暮感懷貽馮同年中允  其一","content":["謫宦商於郡，閑門車馬稀。","塵侵書命筆，香散入朝衣。","燒盡峰巒出，霜晴木葉飛。","夜來天欲雪，寒夢不成歸。"],"tags":[]},{"title":"歲暮感懷貽馮同年中允  其二","content":["歲暮客商山，謫居多晝眠。","夢迴紅藥樹，身落紫微天。","不得親公事，如何望俸錢。","荒城共誰語，除却訪同年。"],"tags":[]},{"title":"歲暮感懷貽馮同年中允  其三","content":["謫居京信斷，歲暮更凄凉。","郡僻青山合，官閑白日長。","燒烟侵寺舍，林雪照街坊。","爲有遷鶑侶，詩情不敢忘。"],"tags":[]},{"title":"畬田詞  其一","content":["大家齊力劚孱顔，耳聽田歌手莫閑。","各願種成千百索，豆萁禾穗滿青山。"],"tags":[]},{"title":"畬田詞  其二","content":["殺盡雞豚喚劚畲，由來遞互作生涯。","莫言火種無多利，禾樹明年似亂麻。"],"tags":[]},{"title":"畬田詞  其三","content":["鼓聲獵獵酒醺醺，斫上高山入亂雲。","自種自收還自足，不知堯舜是吾君。"],"tags":[]},{"title":"畬田詞  其四","content":["北山種了種南山，相助刀耕豈有偏。","願得人間皆似我，也應四海少荒田。"],"tags":[]},{"title":"畬田詞  其五","content":["畬田鼓笛樂熙熙，空有歌聲未有詞。","從此商於爲故事，滿山皆唱舍人詩。"],"tags":[]},{"title":"雪後登靈果寺閣","content":["雪引詩情不敢慵，來登高閣犯晨鐘。","山僧莫怪多時望，玉立南山萬萬峰。"],"tags":[]},{"title":"獨遊南靜川","content":["高車嶺上無人見，南靜川中信馬行。","多謝仙娥相管顧，遠擎松雪助詩情。"],"tags":[]},{"title":"賀畢翰林","content":["聞步花磚喜復悲，所悲君較十年遲。","銀臺曉入批丹詔，銅鏡秋開鑷白髭。","宮錦細袍宣與著，內閑驕馬賜來騎。","家門記得咸通事，莫忘論兵夜召時。"],"tags":[]},{"title":"賀三舍人新入西掖","content":["紫微新命舊交遊，報到商於寂寞州。","天上共分三字貴，山中全減貳車愁。","拋離紅藥心無恨，彈拂金貂舞不休。","最喜吾家有餘慶，鳳毛還直鳳池頭。"],"tags":[]},{"title":"送舍弟赴舉因寄兩制諸大僚","content":["堂上尊親鶴髮垂，十年祿仕不相離。","何期膝下承顔日，却是山中謫宦時。","未有重茵如子路，空披綵服學嬰兒。","全家送爾隨鄉薦，試向朝端獻此詩。"],"tags":[]},{"title":"商山海棠","content":["錦里名雖盛，商山艷更繁。","別疑天與態，不稱土生根。","淺著紅蘭染，深于絳雪噴。","待開先釀酒，怕落預呼魂。","春裏無勍敵，花中是至尊。","桂須辭月窟，桃合避仙源。","浮動冠頻側，霓裳袖忽翻。","望夫臨水石，窺客出牆垣。","贈別難饒柳，忘憂肯讓萱。","輕輕飛燕舞，脈脈息媯言。","蕙陋虛侵徑，梨凡浪占園。","論心留蝶宿，低面厭鶑喧。","不忝神仙品，何辜造化恩。","自期栽御苑，誰使擲山村。","綺里荒祠畔，仙娥古洞門。","烟愁思舊夢，雨泣怨新婚。","畫恐明妃恨，移同卓氏奔。","祇教三月見，不得四時存。","繡被堆籠勢，臙脂浥淚痕。","貳車春未去，應得伴芳罇。"],"tags":[]},{"title":"賀柴舍人新入西掖","content":["早折蟾宮第一枝，綸闈恩命苦何遲。","久爲俗吏殊無味，合掌王言亦有時。","好繼忠州文最盛，應嫌長慶格猶卑。","他年莫忘中吳宰，六里山前歌紫芝。"],"tags":[]},{"title":"得昭文李學士書報以二絕  其一","content":["謫居不敢詠江蘺，日永門閑何所爲。","爲謝昭文李學士，勸教枕藉樂天詩。"],"tags":[]},{"title":"得昭文李學士書報以二絕  其二","content":["左宦寂寥惟上洛，窮愁依約似長沙。","樂天詩什雖堪讀，奈有春深遷客家。"],"tags":[]},{"title":"南靜川野桃花下獨酌因簡同年馮中允","content":["野桃無主滿山隈，遷客携觴獨自來。","盡日馨香留我醉，每春顔色爲誰開。","枝穿綠竹渾疑畫，片落丹河去不迴。","待約同年一攀折，便如劉阮到天台。"],"tags":[]},{"title":"放言  其一","content":["誰信人間是與非，進須行道退忘機。","卦逢大壯羝羊困，鄉入無何蛺蝶飛。","澤畔衣裳蘭作佩，山中生計竹爲扉。","饑腸已共夷齊約，一曲高歌去採薇。"],"tags":[]},{"title":"放言  其二","content":["榮枯禍福轉如輪，幽暗難欺有鬼神。","天上若無司報者，世間爭向不平人。","夏蟲莫怪冰壺色，秋隼休猜月窟身。","吾道斯文如未喪，且憑方寸託穹旻。"],"tags":[]},{"title":"放言  其三","content":["賢人雖學心無悶，君子須知道自消。","德似仲尼悲鳳鳥，聖如姬旦賦鴟鴞。","看松好待嚴霜降，試玉宜將烈火燒。","青女祝融如不黨，願分頑石與山苗。"],"tags":[]},{"title":"放言  其四","content":["人生唯問道如何，得喪升沉總是虛。","寧可飛鴻隨四皓，未能魚腹葬三閭。","傅巖偶夢誰調鼎，彭澤高歌自荷鋤。","不向世間爭窟穴，蝸牛到處是吾廬。"],"tags":[]},{"title":"放言  其五","content":["靜算人間事偶然，窮通未必在穹玄。","關從白馬欺來度，赦被青蠅暗裏傳。","禁樹罷吟紅爛漫，江蘺且詠綠芊綿。","放言詩什誰堪贈，焚贈微之與樂天。"],"tags":[]},{"title":"寄獻僕射相公  其一","content":["三朝文匠百僚師，再秉洪鈞七政齊。","一道白麻來玉署，兩條紅燭上沙堤。","池波尚浴當時鳳，省樹猶存舊日雞。","鑪冶正開無棄物，應憐折劍在塵泥。"],"tags":[]},{"title":"寄獻僕射相公  其二","content":["聖君宵旰念生民，重命甘盤秉國鈞。","引馬但傳三刻漏，喘牛休問四時春。","羹和舊鼎黄金鉉，雪壓新堤白玉塵。","應念前年獻詩客，謫官無俸不勝貧。"],"tags":[]},{"title":"寄馮舍人","content":["轉輪爭合滯才華，急詔重乘上漢查。","繼我已吟紅藥樹，勸君曾賦海棠花。","詞隨健筆光綸誥，詩落成都燦綺霞。","應笑同時東觀客，商於憔悴似長沙。"],"tags":[]},{"title":"迴襄陽周奉禮同年因題紙尾","content":["武關西畔路巉巖，兩月勞君寄兩緘。","鏡裏想添新白髮，篋中猶貯舊青衫。","扶頭酒好無辭醉，縮項魚多且放饞。","譬似元和張太祝，十年不改舊官銜。"],"tags":[]},{"title":"清明日獨酌","content":["一郡官閑唯副使，一年冷節是清明。","春來春去何時盡，閑恨閑愁觸處生。","漆燕黄鸝誇舌健，柳花榆莢鬭身輕。","脫衣換得商山酒，笑把離騷獨自傾。"],"tags":["谪居","清明节","无奈"]},{"title":"寒食","content":["今年寒食在商山，山裏風光亦可憐。","稚子就花拈蛺蝶，人家依樹繫鞦韆。","郊原曉綠初經雨，巷陌春陰乍禁烟。","副使官閑莫惆悵，酒錢猶有撰碑錢。"],"tags":[]},{"title":"春日登樓","content":["紅桃飛盡綠楊深，獨倚危樓半日吟。","六里山川多逐客，貳車官職是籠禽。","蓬霑殘雪經秋鬢，葵隔浮雲向日心。","身世榮衰不能算，且傾村酒沃愁襟。"],"tags":[]},{"title":"山僧雨中送牡丹","content":["數枝香带雨霏霏，雨裏携來叩竹扉。","擬戴却休成悵望，御園曾插滿頭歸。"],"tags":[]},{"title":"春居雜興  其一","content":["兩株桃杏映籬斜，粧點商山副使家。","何事春風容不得，和鶑吹折數枝花。"],"tags":[]},{"title":"春居雜興  其二","content":["春雲如獸復如禽，日照風吹淺又深。","誰道無心便容與，亦同翻覆小人心。"],"tags":[]},{"title":"春居雜興  其三","content":["閑寫新詩十數篇，曉來鋪向竹窗前。","無端燕子欺人睡，故落春泥污綵箋。"],"tags":[]},{"title":"春居雜興  其四","content":["一夜春雷百蟄空，山家籬落起蛇蟲。","無端蚯蚓爭頭角，觸破莓苔氣似虹。"],"tags":[]},{"title":"登郡南樓望山感而有作","content":["西接藍田東武關，有唐名郡數商顔。","二千石盡非吾道，一百年來負此山。","重疊曉嵐新雨後，參差春雪夕陽間。","唯供遷客風騷興，醉望吟看不暫閑。"],"tags":[]},{"title":"讀史記列傳","content":["西山薇蕨蜀山銅，可見夷齊與鄧通。","佞倖聖賢俱餓死，若無史筆等頭空。"],"tags":[]},{"title":"睡","content":["此境一何醇，熙熙別得春。","有聲皆俗格，無夢是天真。","壁上登山屐，床頭漉酒巾。","輕輕龜喘息，苒苒蝶精神。","滯寂通禪理，無何等道人。","曲肱高勝枕，藉草軟于茵。","吟苦魂初瞑，盃酣味更珍。","覺知身是幻，靜與死爲鄰。","酷恨巢簷燕，生憎欵戶賓。","功成歸展轉，先兆自嚬呻。","不入榮名客，還宜放逐臣。","東窗一丈日，且作自由身。"],"tags":[]},{"title":"送秦供奉自商州使鄂渚","content":["携家晝錦行，山驛接江城。","使是皇華貴，人還故國榮。","離筵青杏小，別夜子規鳴。","鸚鵡洲邊宿，無忘吊禰衡。"],"tags":[]},{"title":"聞進士孫何及第因寄","content":["昨朝邸吏報商山，聞道孫生得狀元。","爲賀聖朝文物盛，喜於初入紫微垣。"],"tags":[]},{"title":"哭同年羅著作五首  其一","content":["宿草離披淚滿衫，孤墳遥想帝城南。","天生賈誼成何事，祇得人間三十三。"],"tags":[]},{"title":"哭同年羅著作五首  其二","content":["一枝丹桂謾成名，一片緋衫未是榮。","頼有遺文在東觀，直應千載氣如生。"],"tags":[]},{"title":"哭同年羅著作五首  其三","content":["荒凉故宅何人住，寂寞孀妻即日還。","一歲嬰兒安健否，巨源雖在謫深山。"],"tags":[]},{"title":"哭同年羅著作五首  其四","content":["生死雖殊道義存，曉來襟袖有啼痕。","只應知我方憔悴，時向商山入夢魂。"],"tags":[]},{"title":"哭同年羅著作五首  其五","content":["同試五題爲縣吏，共求三字作詞臣。","西垣謫宦何須恨，若比羅三是幸人。"],"tags":[]},{"title":"西暉亭","content":["孤亭疊嶂東，宛是古屏風。","每到天將暮，渾疑日再中。","餘霞猶散綺，新月已張弓。","一水漪漣媚，千巖木葉紅。","玳筵何烜赫，火宅忽牢籠。","隙晃歸巢燕，簷拖截澗虹。","果迷丹橘熟，洞訝赤城通。","似燒連松塢，如斑染竹叢。","近邀青瑣客，來伴紫芝翁。","望久情無倦，吟多興未窮。","陽烏看黯黯，歸馬恨怱怱。","會待長棲隠，青冥逐去鴻。"],"tags":[]},{"title":"謫居","content":["親老復嬰孩，吾生自可哀。","無田得歸去，有俸是嗟來。","直道雖已矣，壯心猶在哉。","端居寡儔侶，懷抱向誰開。"],"tags":[]},{"title":"道服","content":["楮冠布褐皂紗巾，曾忝西垣寓直人。","此際暫披因假日，如今長著見閑身。","濯纓未識三湘水，漉酒空經六里春。","不爲行香著朝服，貳車誰信舊詞臣。"],"tags":[]},{"title":"寄題洛南秦供奉新樓","content":["多羨新樓上，公餘寫望閑。","數峰迷華岳，一面是商山。","棋暗幽雲過，簷喧宿鳥還。","萬重蒼翠裏，百尺泬寥間。","嵐破分樵逕，沙明認釣灣。","望秦晴矗矗，清洛夜潺潺。","平遠長安道，微茫函谷關。","吟哦生古意，圖畫寄朝班。","何日隨高步，乘秋豁病顔。","銷憂吾祖事，會待共躋攀。"],"tags":[]},{"title":"獨酌自吟拙詩次吏報轉運使到郡戲而有作","content":["日高睡足更何爲，數首新篇酒一巵。","郡吏謾勞相告報，轉輸應不管吟詩。"],"tags":[]},{"title":"春遊南靜川","content":["南過高車嶺，川原似掌平。","峰巒開畫障，畎畝列棋枰。","帝女柔桑綠，王孫野草生。","提壺催我醉，戴勝勸人耕。","商嶺堪携妓，丹河好濯纓。","蓋圓松影密，鞭亂竹根獰。","勃勃畬田氣，磷磷水磑聲。","野桃誰是主，山鳥不知名。","欲舞寧無蝶，思歌亦有鶑。","官閑春日永，擔酒此中行。"],"tags":[]},{"title":"南郊大禮詩  其一","content":["聖君重卜祀南郊，仗用黄麾間白旄。","仙吹冷翻蒼玉佩，曉霞晴透絳紗袍。","天開兜率齋宮靜，海湧蓬萊帳殿高。","遷客生還知有望，商山不敢讀離騷。"],"tags":[]},{"title":"南郊大禮詩  其二","content":["百僚冠劍互珊珊，文物威蕤屬禮官。","清漏宿齋宣祖廟，質明行事昊天壇。","旌旗漠漠帷宮曉，星斗依依綵仗寒。","腸斷商於左遷客，圓丘無分得榮觀。"],"tags":[]},{"title":"南郊大禮詩  其三","content":["嚴配郊丘展孝思，質文參酌禮無違。","大羹味薄牲牷潔，至樂聲和鳳鳥飛。","黄道月斜風細細，紫壇天曉露霏霏。","可憐此夜商山客，畫盡爐灰淚滿衣。"],"tags":[]},{"title":"南郊大禮詩  其四","content":["綵城殘月带微霜，版奏中嚴夜未央。","三獻欲終侵曙色，百神齊下散天香。","珠旒微亂塤篪韻，柴燎輕籠劍佩光。","此夕商山對何物，猿啼鳥哭樹蒼蒼。"],"tags":[]},{"title":"南郊大禮詩  其五","content":["嚴禋禮退一陽生，抃賀歡呼動四溟。","聖壽久長南至日，寶圖高大北辰星。","九重城闕天將曙，百萬人家戶不扃。","知有化工無棄物，海波分納一浮萍。"],"tags":[]},{"title":"南郊大禮詩  其六","content":["乾元門上赭袍光，雉扇初開散御香。","郊祀一千年運祚，赦書三萬里封疆。","人間草木霑皇澤，天上咸韶送壽觴。","惆悵昔年曾侍從，而今翻似鼠拖腸。"],"tags":[]},{"title":"南郊大禮詩  其七","content":["六街旌旆嚲虹蜺，仙仗參差羽衛齊。","千步廊前班振鷺，百尋竿上揭金雞。","狴牢冷落停丹筆，郡國歡呼拆紫泥。","鳳閣舊臣期赦宥，免教長似觸藩羝。"],"tags":[]},{"title":"南郊大禮詩  其八","content":["千官雲擁御樓時，朝服紛紛換禮衣。","萬里梯航歸大國，一聲雷雨破圜扉。","青蠅傳去人人喜，丹鳳銜來處處飛。","收盡洛南遷客淚，全家潜望日邊歸。"],"tags":[]},{"title":"南郊大禮詩  其九","content":["綵雲隨步下乾元，雨露新恩洽普天。","四輔首迎丹鳳詔，六師齊散廩犧錢。","熙熙品物瞻堯日，習習薰風動舜絃。","商洛貳車當此際，舊朝衣上淚潺湲。"],"tags":[]},{"title":"南郊大禮詩  其一○","content":["年來不見祀圜丘，謫宦携親歎白頭。","作賦有時悲鵩鳥，殺身無路學犧牛。","非才豈合居臺閣，歸夢徒勞近冕旒。","千載遭逢如未替，此身重見帝王州。"],"tags":[]},{"title":"和仲咸詩六首 和與喻豐陽夜話","content":["澤國來朝積歲年，商山相遇話鄉原。","郄詵重折月中桂，陶令未歸江上村。","嵐氣滴空無限翠，泉聲通夕有何冤。","寒燈挑盡芳樽竭，所得新奇盡雅言。"],"tags":[]},{"title":"和仲咸詩六首 和迴喻令詩集","content":["風雅荒凉信可悲，家聲留得盡玄微。","且欣丹穴一毛在，莫道沅江九肋稀。","思苦也知關國政，官卑應爲洩天機。","他時遷客歸朝去，擬覓瓊瑶滿袖歸。"],"tags":[]},{"title":"和仲咸詩六首 和自詠","content":["玉經炎火竹經霜，却把剛腸變酒腸。","庾信悲哀休作賦，接輿歌曲且佯狂。","更諳喪亂災爲福，藴蓄才華有若亡。","孤宦由來宜晚達，祝君霄漢路歧長。"],"tags":[]},{"title":"和仲咸詩六首 和與盧氏宋少府話舊遊","content":["舊遊前政一追尋，宦路遷移敵古今。","黄綬位卑曾歎命，青宮官冷不妨吟。","烟嵐不改當窗色，桃李應垂滿砌陰。","好寄新詩題舊壁，爲言梅福珥朝簪。"],"tags":[]},{"title":"和仲咸詩六首 和題鳴馬廟","content":["何人祠廟立空山，四皓精靈合往還。","疋馬不辭峰更險，冥鴻應爲世多艱。","雲生碧殿縈鴟尾，風觸金鋪動獸環。","欲識姓名無問處，空聞靈異庇商顔。"],"tags":[]},{"title":"和仲咸詩六首 和送道服與喻宰","content":["朝客吟詩送羽衣，應知彭澤久思歸。","三年官滿誰留得，領鶴携琴賦式微。"],"tags":[]},{"title":"寄海州副使田舍人","content":["繫即匏瓜轉即蓬，可憐蹤跡與君同。","眼前有酒長須醉，身外除詩盡是空。","閑採紫芝饑可療，欲浮滄海道應窮。","聲名官職相磨折，休憶西垣藥樹紅。"],"tags":[]},{"title":"五更睡","content":["數載直承明，寵深還若驚。","趁朝雞喚起，殘夢馬馱行。","左宦離雙闕，高眠盡五更。","如將閑比貴，此味敵公卿。"],"tags":[]},{"title":"自詠","content":["華髮不稱老，高堂爲有親。","寧同賈生恨，自比老萊身。","官散且無過，俸微猶助貧。","誰能學屈蠖，拳跼苦求神。"],"tags":[]},{"title":"遣興","content":["百年身世片時間，況是多愁鬢早斑。","貧有琴書聊自藥，貴無功業未如閑。","波平南浦堪垂釣，日滿東窗尚掩關。","祇爲慈親憶歸去，商山不隠隠何山。"],"tags":[]},{"title":"夏雲","content":["嵯峨高鎖夕陽紅，斜入吟窗秀色濃。","六里青山長滿眼，不勞雲片學奇峰。"],"tags":[]},{"title":"丹河閑步","content":["誰愛潺湲到水濱，春來唯有我來頻。","沙邊坐慣漁翁識，岸上行多白鳥馴。","髭髮照看添霰雪，冠纓濯後少埃塵。","今秋更擬營蓑笠，冒雨衝風把釣綸。"],"tags":[]},{"title":"新秋即事  其一","content":["露莎烟竹冷凄凄，秋吹無端入客衣。","鑑裏鬢毛衰颯盡，日邊京國信音稀。","風蟬歷歷和枝響，雨燕差差掠地飛。","繫滯不如商嶺葉，解隨流水向東歸。"],"tags":[]},{"title":"新秋即事  其二","content":["宦途流落似長沙，頼有詩情遣歲華。","吟弄淺波臨釣渚，醉披殘照入僧家。","石挨苦竹旁抽筍，雨打戎葵卧放花。","安得君恩許歸去，東陵閑種一園瓜。"],"tags":[]},{"title":"新秋即事  其三","content":["百歲浮生一夢中，夢中何事有窮通。","姓名舊署黄麻紙，顔狀今成白髮翁。","烟暝小窗螢火碧，雨昏幽逕蓼花紅。","謫居始信爲儒苦，生計兼無一畝宮。"],"tags":[]},{"title":"秋居幽興  其一","content":["秋光雖寂澹，幽興入詩家。","籬暗螿啼菊，園荒蟻上茄。","圍棋知日影，理髮見霜華。","向曉兒童喜，溪僧遺晚瓜。"],"tags":[]},{"title":"秋居幽興  其二","content":["園林經積雨，晚步思悠哉。","宿鳥頭相並，秋瓜頂自開。","藥田荒野蔓，屐齒沒蒼苔。","幽興將何遣，燋琴貰酒杯。"],"tags":[]},{"title":"秋居幽興  其三","content":["謫居人事慵，幽興與誰同。","僧到烹秋菌，兒啼索草蟲。","掃苔留嫩綠，寫葉惜殘紅。","歲晏琴罇好，籬邊有菊叢。"],"tags":[]},{"title":"翟使君挽歌  其一","content":["丹旐換紅旌，蕭蕭五馬鳴。","今朝爲旅櫬，昨日是專城。","愛子方之蜀，遺書未到京。","貳車郊外送，揮淚滿塵纓。"],"tags":[]},{"title":"翟使君挽歌  其二","content":["國史書勳伐，州民頌樂康。","豈唯存柏槨，亦合葬桐鄉。","黄壤千年恨，青山六里長。","空餘鈴閣畔，寂寞菊花香。"],"tags":[]},{"title":"翟使君挽歌  其三","content":["未滿三年政，何妨五月期。","理言歸葬速，遺愛出山遲。","檣翣穿雲過，銘旌著雨垂。","洛陽多故吏，號泣住靈輀。"],"tags":[]},{"title":"村行","content":["馬穿山逕菊初黄，信馬悠悠野興長。","萬壑有聲含晚籟，數峰無語立斜陽。","棠梨葉落胭脂色，蕎麥花開白雪香。","何事吟餘忽惆悵，村橋原樹似吾鄉。"],"tags":["写景","秋天","古诗三百首","思乡","宋诗"]},{"title":"仲咸就加郡印因以四韵賀而勉之","content":["如何小郡滯清賢，未得徵歸振鷺班。","莫怕三年持漢詔，猶勝遷客卧商山。","俱諳宦路須推命，同有詩情合好閑。","唯是謫官無考限，比君知向幾時還。"],"tags":[]},{"title":"自嘲","content":["三月降霜花木死，九秋飛雪麥禾災。","蟲蝗水旱霖淫雨，盡逐商山副使來。"],"tags":[]},{"title":"雪霽霜晴獨尋山逕菊花猶盛感而賦詩","content":["狼藉金錢撒野塘，幾叢無力卧斜陽。","爭偷暖律輸桃李，獨亞寒枝負雪霜。","誰惜晚芳同我折，自憐孤艷襲人香。","幽懷遠慕陶彭澤，且擷殘英泛一觴。"],"tags":[]},{"title":"寄豐陽喻長官","content":["七十年華鬢未霜，道情偏稱宰豐陽。","早衙請印無仇覽，夜榻圍棋祇孟光。","庭戶萬重嵐氣潤，盤餐數飣藥苗香。","猶言彭澤終歸去，門柳青青檻菊黄。"],"tags":[]},{"title":"官舍竹","content":["誰種蕭蕭數百竿，伴吟偏稱作閑官。","不隨夭艷爭春色，獨守孤貞待歲寒。","聲拂琴牀生雅趣，影侵棋局助清歡。","明年縱便量移去，猶得今冬雪裏看。"],"tags":[]},{"title":"雪夜看竹","content":["夢斷閑窗酒半醺，月華薄薄雪紛紛。","莫言官散無拘束，一夜披衣見此君。"],"tags":[]},{"title":"喜雪貽仲咸","content":["半冬無雪懶吟詩，薄暮紛紛喜可知。","衣上惹來看不足，竹邊聽處立多時。","光迷曙色侵窗早，片舞寒空到地遲。","今日使君吟望好，一車飛絮醉褰帷。"],"tags":[]},{"title":"賦得臘雪連春雪","content":["臘雪連春雪，商民舞且歌。","數年求不得，一尺未爲多。","試法烹茶鼎，資吟落釣蓑。","登樓應更好，丹水是銀河。"],"tags":[]},{"title":"立春日細雨","content":["澹于寒霧亂于絲，無點無聲落不知。","輕助雪痕歸麥壠，暗隨春氣入梅枝。","踏苔立久微霑屐，遶竹吟餘漸著髭。","翻憶滿身珠䍡𦌊，江頭閑把釣蓑披。"],"tags":[]},{"title":"霽後望山中春雪","content":["誰種離離碎玉苗，曉樓吟望興偏饒。","白雲作伴宜長在，紅日無情已半銷。","聚映早霞明野寺，散隨春水過溪橋。","世間安得王摩詰，醉展霜縑把筆描。"],"tags":[]},{"title":"閑居","content":["何必問生涯，幽閑度歲華。","有琴方是樂，無竹不成家。","吟裏銷春色，眠中見曙霞。","今年如未去，更擬種胡麻。"],"tags":[]},{"title":"有懷戚二仲言同年","content":["聞說去官常，悽悽返故鄉。","與君同甲子，似我有文章。","憔悴衣衫綠，蹉跎鬢髮蒼。","此身知幸處，曾得紫微郎。"],"tags":[]},{"title":"春郊寓目","content":["百舌嬌慵未苦啼，雪隨春水下松溪。","何人樵樹和雲斫，幾處山田带雨犁。","蜀柳半開鸜鵒眼，海棠深結麝香臍。","東風似待閑人出，一路青莎櫬馬蹄。"],"tags":[]},{"title":"杏花  其一","content":["紅芳紫萼怯春寒，蓓蕾粘枝密作團。","記得觀燈鳳樓上，百條銀燭淚闌干。"],"tags":[]},{"title":"杏花  其二","content":["暖映垂楊曲檻邊，一堆紅雪罩輕烟。","春來自得風流伴，榆莢休拋買笑錢。"],"tags":[]},{"title":"杏花  其三","content":["桃紅李白莫爭春，素態妖姿兩未勻。","日暮牆頭試迴首，不施朱粉是東鄰。"],"tags":[]},{"title":"杏花  其四","content":["長愁風雨暗離披，醉遶吟看得幾時。","唯有流鶑偏稱意，夜來偷宿最繁枝。"],"tags":[]},{"title":"杏花  其五","content":["登龍曾入少年場，錫宴瓊林醉御觴。","爭戴滿頭紅爛熳，至今猶雜桂枝香。"],"tags":[]},{"title":"杏花  其六","content":["長安廢棄遷都後，曲沼荒凉一夢中。","見說舊園爲茂草，寂寥無復萬枝紅。"],"tags":[]},{"title":"杏花  其七","content":["陌上繽紛枝上稀，多情猶解撲人衣。","雙成洒道迎王母，十里濛濛絳雪飛。"],"tags":[]},{"title":"寄陝府通判孫狀元兼簡令弟秀才","content":["商山留滯再經年，咫尺無由見狀元。","會赦未教歸北闕，高歌應合遇東園。","寸心謾道如弦直，兩鬢難禁似雪繁。","兄弟相知情未改，著書呼取屈原魂。"],"tags":[]},{"title":"日長簡仲咸","content":["日長何計到黄昏，郡僻官閑晝掩門。","子美集開詩世界，伯陽書見道根源。","風飄北院花千片，月上東樓酒一罇。","不是同年來主郡，此心牢落共誰論。"],"tags":[]},{"title":"春郊獨步","content":["襟袖飄飄晚吹輕，孤吟何必共人行。","綠楊繫馬尋芳逕，春草隨人上古城。","不憤黄鸝誇巧舌，多慚戴勝勸歸耕。","憑高朗詠沉湘賦，自許吾生似賈生。"],"tags":[]},{"title":"種菜了雨下","content":["菜助三餐急，園愁五月枯。","廢畦添糞壤，胼手捽荒蕪。","前日種子下，今朝雨點粗。","吟詩深自慰，天似憫窮途。"],"tags":[]},{"title":"偶置小園因題  其一","content":["十畝春畦兩眼泉，置來應得弄潺湲。","三年謫宦供厨菜，數月朝行賃宅錢。","空媿先師輕學圃，未如平子便歸田。","此身久畜耕山計，不敢拋官爲左遷。"],"tags":[]},{"title":"偶置小園因題  其二","content":["偶營菜圃爲盤飱，淮瀆祠前水北村。","泉響靜連衙鼓響，柴門深近子城門。","濛濛細雨春蔬甲，亹亹寒流老樹根。","從此商於地圖上，畫工添箇舍人園。"],"tags":[]},{"title":"戲從豐陽喻長官覓筍","content":["春來春筍滿豐陽，祇把盤餐勸孟光。","犀角錦文雖可惜，也須分惠紫微郎。"],"tags":[]},{"title":"三月廿七日偶作簡仲咸","content":["一未量移一轉勳，貂冠羊胃總非真。","韶光祇有兩三日，浮世稀逢七十人。","青杏勸君重酌酒，牡丹邀我且尋春。","請看富貴趙中令，已作北邙山下塵。"],"tags":[]},{"title":"送巡撫侍讀呂司諫","content":["三十軍城百萬家，侍臣分命走軺車。","長春殿裏承丹詔，乙夜書邊別翠華。","駐馬祇教看壠麥，憂民無暇醉溪花。","歸朝舊友如相問，爲道山中學種畬。"],"tags":[]},{"title":"別商山量移解州作","content":["欲辭蒼翠入塵囂，把酒看山思寂寥。","莫動移文苦相責，解梁聞說近中條。"],"tags":[]},{"title":"別丹水","content":["曾經爛漫濯吾纓，忍別潺湲月下聲。","便入紅塵染詩思，吟魂猶合數年清。"],"tags":[]},{"title":"別四皓廟","content":["明朝欲別採芝翁，吟遶階前苦竹叢。","貶謫入山非美退，此中爭敢逐冥鴻。"],"tags":[]},{"title":"別仙娥峰","content":["商山留滯再經春，吟愛仙娥最出羣。","若有精靈念遷客，暫來河北作行雲。"],"tags":[]},{"title":"別北窗竹","content":["滿窗疏韵伴吟聲，別夜猶憐枕簟清。","見說解梁難種植，此君相別若爲情。"],"tags":[]},{"title":"別堂後海棠","content":["一堆紅雪媚青春，惜別須教淚滿巾。","好在明年莫憔悴，校書兼是愛花人。"],"tags":[]},{"title":"量移後自嘲","content":["可憐蹤跡轉如蓬，隨例量移近陝東。","便似人家養鸚鵡，舊籠騰倒入新籠。"],"tags":[]},{"title":"量移自解","content":["商山五百五十日，若比昔賢非滯留。","試看江陵元相國，四年移得向通州。"],"tags":[]},{"title":"留別仲咸  其一","content":["二年商嶺頼知音，惜別難藏淚滿襟。","頭白忽拋攀桂伴，道消休話拔茅心。","科名偶得同年分，交契都因謫宦深。","唱和詩章收拾取，兩家留與子孫吟。"],"tags":[]},{"title":"留別仲咸  其二","content":["世網嬰纏不自由，可憐匏繫又萍流。","忽從清洛南邊郡，移向黄河北岸州。","命薄我甘閑副使，道孤君是假諸侯。","解梁去此無多地，時寄新詩慰客愁。"],"tags":[]},{"title":"出商州有感","content":["圜丘恩例得量移，笑領全家出翠微。","惟有來時的顱馬，商山埋骨不同歸。"],"tags":[]},{"title":"閿鄉縣留題陶氏林亭","content":["年來恩例得量移，祇合高歌不合悲。","消長盈虛存大易，東南西北有先師。","未拋軒冕終妨道，偶見林泉且賦詩。","何事閿鄉住三日，吟情難捨竹邊池。"],"tags":[]},{"title":"寄潘處士","content":["賣藥先生白布衣，書來方信在京師。","減君爐裏燒丹術，助我山中買酒資。","閑似野雲終不仕，閉如籠鶴已多時。","飄飄又去黄河北，更負中條幾首詩。"],"tags":[]},{"title":"將及陝郊先寄孫狀元","content":["宦途漂蕩似浮萍，又到棠陰邵伯城。","親老轉添衰鬢白，妻兒猶免智囊生。","狀元館穀如無倦，副使量移豈繫程。","吾道不拘官冷暖，唯君應合出郊迎。"],"tags":[]},{"title":"甘棠即事簡孫何","content":["甘棠風雅美賢臣，伐樹悽悽亦聖人。","因感得時留蔽芾，更嗟無位泣麒麟。","誰知素教長多難，我向清朝自不辰。","聽訟何如使無訟，與君憂道合霑巾。"],"tags":[]},{"title":"解梁官舍","content":["郡在中條山脚下，盬南風起晝昏昏。","舍人謫宦誰言命，副使量移豈是恩。","月有俸錢堆長物，日無公事掩閑門。","上天于我心還厚，祇遣文章道更尊。"],"tags":[]},{"title":"中條山","content":["崛起巨河邊，奔騰欲上天。","遠臨滄海盡，高與太行連。","大塊橫爲脊，它山立似拳。","土膏經舜耒，石險任秦鞭。","洞黑狂吹雨，峰青冷罩烟。","店荒壇道絕，寺古柏梯懸。","崦漏微茫雪，巖垂淅瀝泉。","迸根通砥柱，斜徑入閑田。","北笑恒藏寶，西輕華聳蓮。","三門遥託跡，五老迥差肩。","落實樵夫拾，靈苗本草傳。","柱空擎雁塔，倒影蓋漁船。","繪畫終無手，封崇必有年。","鹽池浮翠靄，董澤媚漪漣。","陰壑乖龍蟄，枯杉凍虺穿。","圖經標數郡，神異産羣賢。","呼壽嵩何諂，升中泰豈專。","斯文如已矣，此地可終焉。","暫看猶銷病，頻登合得仙。","許昌休自負，吾什亦銘鎸。"],"tags":[]},{"title":"五老峰","content":["矗矗拂星榆，崢嶸與衆殊。","精靈奔昴宿，神異載河圖。","捧日光先及，參天禮不趣。","綠蘿供組綬，清籟獻笙竽。","洩雨遥霑華，堆嵐下照蒲。","僧窗分未足，郡閣占應俱。","漠漠雲交袂，霏霏雪映鬚。","巨靈羞用壯，玉女願爲奴。","磊落工難畫，參差德不孤。","兒孫溪石小，几杖澗松枯。","洞鄙三茅隠，山嫌四皓逋。","分形皆自立，倒影要誰扶。","將數慚同漢，臣名合贊虞。","嵩峰真樹黨，天柱太無徒。","安得隨人意，移將近帝都。","吾君南面處，萬歲一齊呼。"],"tags":[]},{"title":"書孫僅甘棠集後","content":["新集甘棠盡雅言，獨疑陳杜指根源。","一飛事往名雖屈，六義功成道更尊。","骨氣向人蹲獬豸，波濤無敵瀉崑崙。","明年再就堯階試，應被人呼小狀元。"],"tags":[]},{"title":"櫻桃","content":["鳳實落嶙峋，蟠根出俗塵。","子多將盡夏，花晚不爭春。","上苑空枝後，荒巖滿樹新。","鳥含紅映嘴，猿飽漬流唇。","溪寺初供佛，山齋已待賓。","升筵參李柰，入市附樵薪。","葉襯青舒槲，龍擎綠透筠。","瀉盤能宛轉，就酒益甘辛。","致養侔懷橘，投誠等獻芹。","齒酸雖欲動，喉渴尚宜頻。","溉水應無主，驅禽免廢人。","栽培傷物性，髠接失天真。","自笑羹梅忝，誰知社栗神。","用堪登俎豆，生合委荆榛。","差小同謙退，饒先似屈伸。","叔孫如薦廟，朴野味彌純。"],"tags":[]},{"title":"贈朗上人","content":["凈剃霜髭展舊真，自疑容貌是前身。","僧中獨守三千戒，詩裏閑銷七十春。","僻寺蘚深人少到，故山雲好夢歸頻。","禪齋近日誰還往，祇有西垣放逐臣。"],"tags":[]},{"title":"再授小諫偶書所懷","content":["宦途滋味飽更諳，命薄于人分亦甘。","兩鬢雪霜爲小諫，六街泥雨趁常參。","便休祿仕饑寒累，强逐班行面目慚。","安得去如种處士，板輿榮侍卧終南。"],"tags":[]},{"title":"贈禮部宋員外閣老","content":["未還西掖舊詞臣，且向南宮作舍人。","休歎貳車如竹葦，須知百日掌絲綸。","錦窠官重真殊拜，玉筍班清祇一身。","堪笑白頭王小諫，握蘭猶未得相親。"],"tags":[]},{"title":"自寬","content":["身世龍鍾且自寬，追量才分合饑寒。","朝中舊友休誇貴，篋裏新詩不博官。","曉髮靜梳微霰落，夜琴閑拂古風殘。","會須歸去滄江上，累石移莎擁釣灘。"],"tags":[]},{"title":"贈衛尉宋卿二十二丈送前翰長侍郎  其一","content":["性情和雅得天真，卿寺鼇頭任屈伸。","三品且隨前宰相，重瞳偏認舊詞臣。","宿齋院冷琴橫膝，朝退門閑鶴伴身。","多少摳衣門弟子，側聆還望秉陶鈞。"],"tags":[]},{"title":"贈衛尉宋卿二十二丈送前翰長侍郎  其二","content":["謫宦歸來髮更斑，徊翔猶在寺卿間。","幾多僚吏三台上，太半生徒兩制間。","舊賜錦袍多貰酒，新裁紗帽欲歸山。","東垣小諫龍鍾甚，空愧洪鑪早鑄顔。"],"tags":[]},{"title":"送融州任巽戶曹","content":["御前曾取好科名，一掾如何萬里行。","身落蠻夷人共惜，罪因文學自爲榮。","吏供版籍多魚稅，民種山田見象耕。","君看咸通十司戶，投荒終久是公卿。"],"tags":[]},{"title":"寄商州馮十八仲咸同年","content":["遷客秋來捧詔還，故人多怪鬢毛斑。","重爲東掖垣中士，猶夢西暉亭下山。","靜算宦途皆是命，老思身計不如閑。","何時相約同歸隠，水竹蕭蕭並掩關。"],"tags":[]},{"title":"送史館學士楊億閩中迎侍","content":["迎侍閩川去路長，才名官職過歐陽。","翰林貴族誇東榻，史館清銜慶北堂。","別酒正逢寒菊綻，歸舟應見早梅香。","拾遺健羨吟詩送，莫笑蹉跎兩鬢霜。"],"tags":[]},{"title":"覽照","content":["覽照笑浮生，秋霜髮數莖。","才高空有氣，官散即無榮。","貧久心還樂，吟多骨亦清。","他年文苑傳，應不漏吾名。"],"tags":[]},{"title":"送寇諫議赴青州","content":["表海鎮崢嶸，樞臣輟禁庭。","兩蕃申族帳，七縣造圖經。","密勿君恩異，循良祖德馨。","旌旗驅驛路，鼓角出郊坰。","歸夢尋溫樹，行塵動福星。","上儀三道判，排設十間廳。","風靜衙門戟，霜寒郡閣鈴。","看山樓號白，封社土分青。","花好詩難惜，梨甘酒易醒。","徵還都幾日，莫愛妓娉婷。"],"tags":[]},{"title":"寧公新拜首座因贈","content":["著書新奏御，優詔及禪扉。","首座名雖貴，家山老未歸。","磬聲寒繞枕，塔影靜侵衣。","終憶西湖上，秋風白鳥飛。"],"tags":["西湖"]},{"title":"壽寧節祝聖壽  其一","content":["待漏齊趨聖節筵，雲開金闕上青天。","平明引入長生殿，共祝堯雲百萬年。"],"tags":[]},{"title":"壽寧節祝聖壽  其二","content":["數聲飛電響鳴鞘，香裊金爐映赭袍。","王母親承玉皇詔，年年今日進蟠桃。"],"tags":[]},{"title":"壽寧節祝聖壽  其三","content":["華胥國土何時見，兜率天宮底處開。","盡說今年壽寧節，一齊移入帝城來。"],"tags":[]},{"title":"壽寧節祝聖壽  其四","content":["簾前可愛三冬日，階下新抽七葉蓂。","昨夜靈臺因預奏，綵雲高捧老人星。"],"tags":[]},{"title":"壽寧節祝聖壽  其五","content":["益算真君南斗高，還因聖節奏天曹。","扶桑枯盡靈椿老，始放堯眉出壽毫。"],"tags":[]},{"title":"壽寧節祝聖壽  其六","content":["莊周浪說華封祝，漢帝虛傳嵩岳聲。","爭似壽寧嘉節日，千門萬戶願長生。"],"tags":[]},{"title":"壽寧節祝聖壽  其七","content":["帝德由來動百神，年年聖節絕纖塵。","萬家喜氣生和氣，冬日翻疑一日春。"],"tags":[]},{"title":"壽寧節祝聖壽  其八","content":["祇爲憂民感上玄，玉京今日集羣仙。","更教添注吾君壽，直過人皇萬八千。"],"tags":[]},{"title":"壽寧節祝聖壽  其九","content":["漢主壽山稱萬歲，玄宗佳節號千秋。","吾皇別享無疆福，百姓歡呼動九州。"],"tags":[]},{"title":"壽寧節祝聖壽  其一○","content":["謫宦商於又解梁，二年不見赭袍光。","重來班列雖疏遠，祝壽情深淚數行。"],"tags":[]},{"title":"幕次閑吟  其一","content":["二年憔悴詠江蘺，恩詔重教侍玉墀。","寓直掖垣休入夢，常參幕次且吟詩。","新文自負山中集，舊吏多驚鬢畔絲。","莫道諫官無一事，猶勝閑卧解州時。"],"tags":[]},{"title":"幕次閑吟  其二","content":["禁漏遲遲待玉班，坐愁身計忽長歎。","時清偶直千載運，頭白重爲八品官。","烏帽半欹殘月冷，馬鞭慵執曉霜寒。","君恩未報心猶壯，不敢思歸七里灘。"],"tags":[]},{"title":"幕次閑吟  其三","content":["文章曾受帝褒稱，幕次孤吟冷似冰。","借馬趁朝長後到，問人求米盡難憑。","僮教罷藥朝無酒，兒廢看書夜絕燈。","除却金章在腰下，其餘滋味一如僧。"],"tags":[]},{"title":"幕次閑吟  其四","content":["六里山中謫宦身，歸來無路掌絲綸。","階前不見朱衣吏，堂上空辭白髮親。","月入可堪茶作俸，雨多還怯桂爲薪。","懶求郡印緣何事，曾忝西垣侍從臣。"],"tags":[]},{"title":"幕次閑吟  其五","content":["江蘺吟盡鬢成霜，謫宦歸來夢一場。","每日祇窺丹鳳案，被人猶喚紫微郎。","齋宮獨坐風翻幕，客舍閑吟葉滿床。","若是承明容再入，未曾荒廢舊文章。"],"tags":[]},{"title":"還韋度支韶程集","content":["嶺南爲郡带名曹，萬里江山興詠饒。","皇宋聲詩歸雅正，有唐門地本逍遥。","雪霜思苦雖侵鬢，金紫恩深已佩腰。","舊草滿囊勝薏苡，幾聯乘醉寫芭蕉。","進來聖主迴天眷，抄逐蠻僧過海潮。","何事曹南得披覽，韶程風什似聞韶。"],"tags":[]},{"title":"將赴單州和韋度支相送之什次韵","content":["就養求官動聖知，專城猶得近王畿。","鄉人竟指曾題柱，丘嫂應慚不下機。","西掖罷批天子詔，北堂榮著老萊衣。","鄰封唱和如多暇，三載須成一集歸。"],"tags":[]},{"title":"初上單州有作","content":["舊官休念直承明，就養雖能繫宦情。","藍綬昔年爲短簿，綵衣今日是專城。","妓人半在登樓看，親老初來滿郡迎。","慢逐板輿張皂蓋，平生唯有此時榮。"],"tags":[]},{"title":"送秘閣裴都監奉使兩浙","content":["霏霏梅雨灑船窗，綠荇參差早稻黄。","捧詔暫辭圖籍府，揚帆深入水雲鄉。","皇華靜讌江樓月，御札閑開野寺香。","若到蘇臺人問我，長官重拜紫微郎。"],"tags":[]},{"title":"送戚殿丞之任括蒼","content":["佐郡海西邊，掛帆離兔園。","遠經羅剎石，去近鶺鴒原。","菊暖秋飛蝶，霜晴夜叫猿。","老郎方吏隠，應笑市朝喧。"],"tags":[]},{"title":"送馮中允之任婺州","content":["東南宦迹多勝遊，婺女星下溪山幽。","嚴陵隠德七里瀨，沈約詩名八詠樓。","岸上黍離經故國，湖邊木脫正高秋。","承明三入妨賢久，擬覓江鄉小郡侯。"],"tags":[]},{"title":"寄題義門胡氏華林書院","content":["水閣山齋架碧虛，亭亭華表映門閭。","力田歲取千箱稻，好事家藏萬卷書。","旋對杯盤燒野筍，別開池沼養溪魚。","吾生未有林泉計，空愧妨賢卧直廬。"],"tags":[]},{"title":"送毋殿丞赴任齊州","content":["三齊號難治，民瘼待良醫。","勿謂人多詐，須教吏不欺。","魚鹽多近海，桑柘潤連淄。","御札新頒曆，無忘訓誡詞。"],"tags":[]},{"title":"送張監察通判餘杭","content":["郡城瀟洒浙江濱，暫輟乘驄慰遠民。","莫放霜威誇御史，且收風景屬詩人。","雪侵樓上迎潮眼，花擁湖中泛月身。","盡是公餘吟詠處，好飛佳句寄詞臣。"],"tags":[]},{"title":"送楊屯田通判永興","content":["長安棄廢比藩方，通理猶宜占省郎。","入洛才名齊二陸，有唐門戶本三楊。","袖中丹桂家聲在，道畔豐碑祖德光。","莫向公餘尋故第，榛蕪難認靖恭坊。"],"tags":[]},{"title":"書齋","content":["年年賃宅住閑坊，也作幽齋著道裝。","守靜便爲生白室，著書兼是草玄堂。","屏山獨卧千峰雪，御札時開一炷香。","莫笑未歸田里去，宦途機巧盡能忘。"],"tags":[]},{"title":"書懷簡孫何丁謂","content":["三入承明已七年，自慚蹤跡久妨賢。","吾子幾時歸鳳閣，病夫方欲買漁船。","季路旨甘知已矣，潘安毛鬢更皤然。","舉人自代何由得，歸去東皋種黍田。"],"tags":[]},{"title":"送柴諫議之任河中","content":["蒲津名郡得名公，諫紙盈箱且罷封。","紅藥階墀曾吐鳳，綠莎廳事舊鳴蛬。","下車首謁重華廟，入境先經五老峰。","見說丘門詩板在，應教回也繼遺蹤。"],"tags":[]},{"title":"送僕射相公赴西京","content":["五十升端揆，西郊任保釐。","偶拋三事重，未失百僚師。","府縣威儀引，宮城管鑰隨。","粗官嫌出將，劇位是留司。","櫻筍供筵饌，蜩蟬響路岐。","碧紗題壁處，晝錦下車時。","請雨摩騰塔，尋芳白傅祠。","維嵩過舊隠，禊洛賦新詩。","禮絕應懸榻，公餘尚讀碑。","留臺咨拜表，內殿列須知。","易退甘龍卧，難虛是鳳池。","兩京全咫尺，三入不參差。","康濟荒年穀，風標飣座梨。","弼諧終在我，睠注更同誰。","溫樹陰猶在，甘棠影暫垂。","常濡玉堂筆，願草白麻詞。"],"tags":[]},{"title":"送李著作","content":["芸閣新銜捧詔歸，歷陽湖畔拜庭闈。","已聞愛子披朱紱，猶學嬰兒著綵衣。","飯饋海陵紅稻軟，鱠擎淮水白魚肥。","吾生自失榮親祿，謾踏花磚入北扉。"],"tags":[]},{"title":"送禮部蘇侍郎赴南陽","content":["拜命辭台席，扶親道更光。","風流在東閣，優逸是南陽。","治篋排宸翰，行衣带御香。","袴襦編戶暖，扇枕板輿凉。","鈴閣留僧飯，書齋著道裝。","遺蹤尋耿鄧，善政法龔黄。","潭凈秋收菊，郊平曉坐棠。","未應淹郡國，即是復巖廊。","一息同鵬鳥，重來浴鳳皇。","貳卿三十八，羞殺老馮唐。"],"tags":[]},{"title":"制除工部郎中出內署","content":["溫樹陰中別玉堂，應星猶得入文昌。","莫嫌工部官曹慢，杜甫才名是外郎。"],"tags":[]},{"title":"詔知滁州軍州事因題二首  其一","content":["曉直銀臺作侍臣，暮爲郎吏入埃塵。","一生大抵如春夢，三黜何妨似古人。","不稱禁中批紫詔，猶教淮上擁朱輪。","時清郡小應多暇，感激君恩養病身。"],"tags":[]},{"title":"詔知滁州軍州事因題二首  其二","content":["罷直金鑾領一麾，依前顦悴詠江蘺。","所嗟吾道關消長，豈爲微軀繫盛衰。","尚愧臨民爲父母，終當學稼養妻兒。","自憐此度辭京闕，猶勝商山副使時。"],"tags":[]},{"title":"滁州官舍  其一","content":["忽從天上謫人間，知向山州住幾年。","俸外不教收果實，公餘多愛入林泉。","朝簪未解雖妨道，宦路無機即是禪。","鈴閣悄然私自問，郡齋何異玉堂前。"],"tags":[]},{"title":"滁州官舍  其二","content":["失職金鑾假一麾，瑯邪山色遶城池。","解龜且作三年調，下馬先吟八絕詩。","勾檢簿書寧免俗，逢迎使命亦隨時。","公餘不敢妨吟詠，異日聲名繼至之。"],"tags":[]},{"title":"堂前井","content":["公署在山上，鑿泉深且清。","一杯水溜滿，六月火雲生。","利物誠堪拜，投錢惡近名。","飲之何以報，官況與詩情。"],"tags":[]},{"title":"荒亭晚坐","content":["荒亭秋日沉，獨坐白頭吟。","爲郡殊無味，歸田素有心。","鵲翻楓葉亂，蛬響菊叢深。","微物休相聒，幽懷老不禁。"],"tags":[]},{"title":"身世","content":["淮邊爲小郡，身世復何云。","妻病無醫藥，兒癡廢典墳。","簪裳看似夢，俸祿薄如雲。","不作歸耕計，何階望致君。"],"tags":[]},{"title":"琅邪山","content":["連袤復岧嶢，峰巒架泬寥。","流名自東晉，積翠滿南譙。","洞碧通仙界，溪明潤藥苗。","古臺臨海日，絕頂見江潮。","杉影拏雲暗，泉聲出竹遥。","廟碑傳漢祖，寺額認唐朝。","旱歲時霑稼，靈蹤合禁樵。","詩章因我盛，屏障遣誰描。","近住人多秀，頻登酒易銷。","圖經標八絕，灊霍合相饒。"],"tags":[]},{"title":"爲郡","content":["爲郎爲郡意何闌，羞拂朝纓蓋病顔。","賜筆任分雙管赤，梳頭已是二毛斑。","道孤自合先歸隠，俸薄無由便買山。","出坐兩衙皆勉强，此心長在水雲間。"],"tags":[]},{"title":"自笑","content":["年來失職別金鑾，身世漂淪鬢髮殘。","貧藉俸錢猶典郡，老爲郎吏是何官。","開樽暫喜愁腸破，堆案仍勞病眼看。","自笑不歸田里去，謾將名姓掛朝端。"],"tags":[]},{"title":"自問","content":["自問意何如，身窮業有餘。","卷懷君子道，耽味古人書。","月給非無酒，晨羞亦有魚。","山頭刺史宅，未替是吾廬。"],"tags":[]},{"title":"夜長","content":["後樓前閤互嚴更，年鬢侵人睡漸輕。","病眼已甘書冊廢，愁腸猶取酒杯傾。","風摇紙帳燈花碎，月照銅壺漏水清。","吟盡舊詩猶展轉，百迴移枕未天明。"],"tags":[]},{"title":"與嘉祐同游寶應寺","content":["滁陽領郡經三月，寶應遊山始一迴。","屐齒免憂巖下折，簿書長苦案頭堆。","潾潾泉石吟魂健，漠漠烟嵐病眼開。","盡日引渠尋勝境，讀碑看篆掃蒼苔。"],"tags":[]},{"title":"迂儒","content":["自笑是迂儒，誠宜與世疏。","左遷猶上疏，薄俸亦抄書。","漠漠花侵眼，蕭蕭髮映梳。","唯當早休去，幽處卜吾廬。"],"tags":[]},{"title":"花鹿","content":["花鹿一何馴，長隨病使君。","必教吾在野，當與爾爲羣。","靜飲清溪水，閑眠碧洞雲。","猶勝市朝裏，逐衆走紛紛。"],"tags":[]},{"title":"今冬","content":["休思官職落青雲，且算今冬養病身。","白紙糊窗堪聽雪，紅爐著火別藏春。","旋篘官醖漂浮蟻，時取溪魚削白鱗。","況是豐年公事少，爲郎爲郡似閑人。"],"tags":[]},{"title":"滁上謫居  其一","content":["跡去金鑾殿，官移玉筍班。","才高寧免妬，命薄不如閑。","曉鑑悲華髮，春醪慰病顔。","爲郎身漸老，自笑不歸山。"],"tags":[]},{"title":"滁上謫居  其二","content":["跡忝詞林舊，官爲郎署卑。","同羣甘鳥獸，苟祿爲妻兒。","未有一事立，空驚雙鬢衰。","唯憐文集裏，添得謫官詩。"],"tags":[]},{"title":"滁上謫居  其三","content":["敢歎我命薄，所嗟吾道消。","謫官淮上老，京信日邊遥。","巧宦或五鼎，甘貧唯一瓢。","居然古人事，名跡詎相饒。"],"tags":[]},{"title":"滁上謫居  其四","content":["一日復一日，悠悠任此生。","所悲頻謫宦，不是厭專城。","有悔皆因祿，無凶未若耕。","林泉何處好，終卜挂吾纓。"],"tags":[]},{"title":"戲題二章述滁州官況寄翰林舊同院  其一","content":["要知滁上興如何，養拙偷安幸亦多。","小郡既無衣襖使，豐年兼有袴襦歌。","公餘處處携山屐，官醖時時泛海螺。","病眼白頭唯醉睡，朝廷好事不聞他。"],"tags":[]},{"title":"戲題二章述滁州官況寄翰林舊同院  其二","content":["要見滁州謫宦情，信緣隨俗且營營。","不誇兩制詞臣貴，多伴三班奉職行。","樓堞倚空乘月上，樽罍有酒對山傾。","昇沉得喪何須問，況是浮生已半生。"],"tags":[]},{"title":"高閑","content":["謫官滁上欲何爲，唯把高閑度歲時。","費盡俸錢因合藥，忙於公事是吟詩。","京中吏去慵傳信，江外僧來與撰碑。","更待吾家婚嫁了，解龜休致未全遲。"],"tags":[]},{"title":"臘月","content":["臘月滁州始覺寒，年豐歲暮郡齋閑。","官供好酒何憂雪，天與新詩合看山。","日照野塘梅欲綻，燒迴荒逕草猶斑。","吏人散後無公事，門戟森森夕鳥還。"],"tags":[]},{"title":"雪中看梅花因書詩酒之興","content":["冬來滁上興何長，唯把吟情入醉鄉。","雪片引詩勝玉帛，梅花勸酒似嬪嬙。","凝眸未厭頻頻落，擁鼻還憐細細香。","謫宦老郎無一物，清貧猶且放懷狂。"],"tags":[]},{"title":"朝簪","content":["一戴朝簪已十年，半居謫宦半榮遷。","壯心無復思行道，病眼唯堪學坐禪。","醉謝陶公長欠酒，俸慚吾祖不言錢。","白頭郎署成何事，見擬休官自種田。"],"tags":[]},{"title":"賀呂祐之諫議","content":["鳳閣前年陪步武，麟臺昔日是交游。","先歸內署身雖忝，直上高坡命更優。","玉筍外郎全棄擲，土山果毅免經由。","却應迴笑滁陽守，官似馮唐半白頭。"],"tags":[]},{"title":"賀馮起張秉二舍人","content":["八年東觀知深屈，百日南床祇暫經。","春暖並吟紅藥樹，雲開雙見紫微星。","繡衣脫後休持斧，珠履拋來免過廳。","應念出官淮水上，被人還笑屈原醒。"],"tags":[]},{"title":"送都官梁員外同年之江南轉運","content":["月宮同歲取丹枝，次第飛翔侍玉墀。","出職未吟紅藥樹，轉官新入白雲司。","使權繁重雖無暇，曹局清閑合賦詩。","不似謫官淮水上，鬢毛衰颯詠江蘺。"],"tags":[]},{"title":"有傷","content":["壁上時牌催晝夜，案頭朝報見存亡。","懸車又喪司空相，延閣新薨賈侍郎。","陶鑄官資經化筆，品題名姓在文場。","繐帷一慟無由得，徒洒春風淚數行。"],"tags":[]},{"title":"寄杭州西湖昭慶寺華嚴社主省常上人","content":["夢幻吾身是偶然，勞生四十又三年。","任誇西掖吟紅藥，何似東林種白蓮。","入定雪龕燈焰直，講經霜殿磬聲圓。","謫官不得餘杭郡，空寄高僧結社篇。"],"tags":["西湖"]},{"title":"送鄭褒歸閩中","content":["褒也甌閩士，文高行益修。","干名逢詔罷，歸計逼親憂。","鷗鳥終相狎，公卿謾欲留。","刺桐花下宅，蘭蕨奉晨羞。"],"tags":[]},{"title":"贈王巘","content":["舉子竟文賦，風騷委路塵。","吾宗多警句，詩道未無人。","青眼有誰是，白頭空鑷頻。","賈生如再召，爲爾指迷津。"],"tags":[]},{"title":"病假","content":["小郡雖無事，常時亦有勞。","坐衙衫强著，判案筆須操。","眼病因求假，身閑更覺高。","何當長似此，歸去老蓬蒿。"],"tags":[]},{"title":"偶題三首  其一","content":["賈誼因才逐，桓譚以讖疏。","古今常似此，吾道竟何如。"],"tags":[]},{"title":"偶題三首  其二","content":["鄭興親未葬，張籍眼多昏。","何時解印綬，歸去卧山村。"],"tags":[]},{"title":"偶題三首  其三","content":["白頭厭郎署，病眼欲分司。","寸心猶未决，所顧在妻兒。"],"tags":[]},{"title":"詩酒","content":["白頭郎吏合歸耕，猶戀君恩典郡城。","已覺功名乖素志，祇憑詩酒送浮生。","剛腸減後微微諷，病眼昏來細細傾。","樽杓不空編集滿，未能將此換公卿。"],"tags":[]},{"title":"司空相公挽歌  其一","content":["全德羣儒服，清名信史書。","何人不調鼎，唯我得懸車。","蕭相文無害，于公慶有餘。","三川歸葬地，松檟自扶疏。"],"tags":[]},{"title":"司空相公挽歌  其二","content":["執禮身雖退，思賢寵未衰。","垂行三入命，遽逼九原期。","本末皆書史，功名別樹碑。","須知文集裏，全似白公詩。"],"tags":[]},{"title":"司空相公挽歌  其三","content":["去歲頻宣召，觀燈復賞花。","健嫌靈壽杖，輕棄富人車。","列座先台席，溫顔逼翠華。","而今宅前路，雨破築堤沙。"],"tags":[]},{"title":"和廬州通判李學士見寄  其一","content":["北門西掖久妨賢，出入丹墀近八年。","且把一麾淮水上，敢思三接浴堂前。","將何政術稱循吏，豈有文章號謫仙。","除却清貧入詩詠，山城坐客冷無氈。"],"tags":[]},{"title":"和廬州通判李學士見寄  其二","content":["金鑾失職下蓬瀛，也向淮邊領郡城。","堆案簿書爲俗吏，滿樓山色負吟情。","廬江地近音塵斷，何遜詩來格調清。","未得樽前一開口，可憐心緒獨摇旌。"],"tags":[]},{"title":"贈朱嚴","content":["未得科名鬢已衰，年年顦悴在京師。","妻裝秋卷停燈坐，兒趁朝餐乞米炊。","尚對交朋賒酒飲，徧看卿相借馿騎。","誰憐所好還同我，韓柳文章李杜詩。"],"tags":[]},{"title":"戲和壽州曾秘丞黄黄詩","content":["黄黄真是小巫娥，買恐千金價不多。","別母語嬌空有淚，對人聲顫未成歌。","産從南國勝桃李，携去東山隠薜蘿。","滁上老郎無妓女，草玄讀易擬如何。"],"tags":[]},{"title":"又和曾秘丞見贈  其一","content":["非才誤受帝恩深，報國空存一片心。","命薄任從官進退，道孤難與衆浮沉。","日邊信斷無歸夢，滁上公餘且醉吟。","勞寄新詩遠相唁，野雲何處望爲霖。","謬因文字立虛名，寓直金鑾冒寵榮。","兩度黜官誰是援，二毛侵鬢自堪驚。","宮花謾役春來夢，山蕨聊供醉後羹。","身外浮華盡閑物，不將窮達問君平。"],"tags":[]},{"title":"又和曾秘丞見贈  其二","content":["篋中經歲鎖朝衣，自覺心閑少夢思。","失馬叟言徒喻道，牧豬奴戲任爭棋。","且持使節安黔首，莫愛恩波沃漏巵。","況是無功頭已白，此身長恐負明時。"],"tags":[]},{"title":"和朱嚴留別韻","content":["之子有文行，常流竊比難。","授毫秋露下，開卷古風寒。","場屋推盟主，聲詩立將壇。","論儒輕五霸，議古嫉三桓。","師仰唯韓愈，才名壓李觀。","固窮多短褐，憂道即忘餐。","見訪山圍郡，相逢菊滿欄。","眼青憐造士，頭白愧郎官。","罷舉層霄遠，監州勺水盤。","貧厨兼味少，市醖數杯酸。","舊業煩君勘，新題爲我刊。","臨岐留雅什，天馬撼金鑾。"],"tags":[]},{"title":"賦得紙送朱嚴","content":["潔白又方正，似君心坦平。","空隨文價貴，未免刺毛生。","客被侵霜薄，山窗映雪明。","前春懸作榜，應見淡書名。"],"tags":[]},{"title":"歲暮感懷","content":["歲暮山城放逐臣，老從霄漢委泥塵。","公卿別後全無信，兄弟書來祇說貧。","眼看青山休未得，鬢垂華髮摘空頻。","文章氣概成何事，霑惹虛名誤此身。"],"tags":[]},{"title":"送鄭南進士歸洪州","content":["霜飄楓葉滿長郊，家指西山舊結茅。","訪我謫居龍失水，憐君行路鳥焚巢。","仲尼未免遭儒戲，楊子何煩解客嘲。","歸去豫章泉石好，不知徐孺與誰交。"],"tags":[]},{"title":"茶園十二韻","content":["勤王修歲貢，晚駕過郊原。","蔽芾餘千本，青葱共一園。","芽新撐老葉，土軟迸深根。","舌小侔黄雀，毛獰摘綠猿。","出蒸香更別，入焙火微溫。","採近桐華節，生無穀雨痕。","緘縢防遠道，進獻趁頭番。","待破華胥夢，先經閶闔門。","汲泉鳴玉甃，開宴壓瑶罇。","茂育知天意，甄收荷主恩。","沃心同直諫，苦口類嘉言。","未復金鑾召，年年奉至尊。"],"tags":[]},{"title":"送董諫議之任湘潭","content":["依依行色滿帆檣，又借仁風惠遠方。","暫去長沙非賈誼，猶虛計相待張蒼。","檻前波浪瀟湘闊，雨後汀洲橘柚香。","翰苑放臣知最幸，願聽民訟繼甘棠。"],"tags":[]},{"title":"送江州孫膳部歸闕兼寄承旨侍郎","content":["九江爲郡鬢成霜，淮海相逢共黯傷。","放逐翰林同李白，蹉跎郎署是馮唐。","才名各負詩千首，離別無辭酒一觴。","歸見鼇頭如借問，爲言棖也減剛腸。"],"tags":[]},{"title":"立春前二日雪","content":["一夕滿淮海，莎階曉欲平。","氣寒知臘在，勢猛共春爭。","飄泊殘梅妬，龍鍾老檜擎。","隨風無定態，入竹有繁聲。","倚檻吟忘倦，援毫畫不成。","南鄉消瘴癘，東作助農耕。","片颺鵝毛遠，光翻蝶翅輕。","任貧添酒債，慵掃慰詩情。","羣玉峰巒秀，華胥世界清。","老郎無政術，沉醉卧江城。"],"tags":[]},{"title":"送嚴判官歸滁州","content":["永陽謫宦鬢成華，唯有賓從最可誇。","文學東堂進士第，風流南國相公家。","移官我未歸丹禁，迴棹君今指白沙。","滁上淹翔雖已久，寺樓山色對瑯邪。"],"tags":[]},{"title":"將巡堤堰先寄高郵蔣知軍","content":["二十年前在濮陽，賓筵留我共飛觴。","當時進士衣如雪，今日郎官鬢有霜。","吏役可堪巡堰埭，軍城猶喜接封疆。","能來界首相期否，堤上依依柳漸黄。"],"tags":[]},{"title":"送閤門秦舍人","content":["郡印我未解，軺軒君不留。","相逢都幾日，此別又經秋。","山雪晴猶在，河澌暖漸浮。","內庭連上閤，早晚共優游。"],"tags":[]},{"title":"病起思歸  其一","content":["年來多病轉思山，終日呻吟簿籍間。","叔夜養生休著論，陶潜難死只因閑。","又移郡印三年調，未報君恩兩鬢斑。","安得便歸田里去，松篁泉石掩柴關。"],"tags":[]},{"title":"病起思歸  其二","content":["四十爲郎非不偶，況曾提筆直瀛洲。","明時遇主誰甘退，白髮侵人自合休。","夢得蹉跎因出郡，薛能詩什恥監州。","春來病起思歸甚，未敢飛章達冕旒。"],"tags":[]},{"title":"寒食","content":["寒食江都郡，青旗賣楚醪。","樓臺藏綠柳，籬落露紅桃。","妓女穿輕屐，笙歌泛小舠。","史君慵不出，愁坐讀離騷。"],"tags":[]},{"title":"酬太常晁丞見寄","content":["當年布素定交情，恨不同爲出谷鶑。","猶作三丞君最屈，徧尋兩制我知榮。","湮沉莫厭青衫在，彼此俱嗟白髮生。","重入玉堂非所望，汶陽田好欲歸耕。"],"tags":[]},{"title":"寄秀州馮十八禮丞同年","content":["君從婺女典嘉興，我自滁陽到廣陵。","同被雪霜侵兩鬢，獨嗟官職是三丞。","郡齋新養華亭鶴，鄉信時逢建業僧。","願作入朝西道主，只看黄霸詔書徵。"],"tags":[]},{"title":"送丁謂之再奉使閩中","content":["繡衣直指東南夷，入奏風謠受聖知。","持節又從三殿出，演綸還較一年遲。","朝中謬拜推賢表，江畔空吟惜別詩。","郡印喧卑文會少，爲君搔首落花時。"],"tags":[]},{"title":"牡丹十六韻","content":["艷絕百花慚，花中合面南。","賦詩情莫倦，中酒病先甘。","國色渾無對，天香亦不堪。","遮須施錦障，戴好上瑶簪。","苞拆深擎露，枝拖翠出藍。","半傾留粉蝶，微亞摘宜男。","鄰妓臨粧妬，胡蜂得蕊貪。","忽翻晴吹動，濃睡晚烟含。","話別年經一，相逢月又三。","遣吾撏白髮，爲爾換新衫。","池館邀賓看，衙庭放吏參。","仙娥喧道院，魔女逼禪庵。","亂折窠難惜，分題韻更探。","歌歡殊未厭，零落痛曾諳。","穀雨供湯沐，黄鸝助笑談。","顔生如見此，未免也醺酣。"],"tags":[]},{"title":"朱紅牡丹","content":["渥丹容貌著霓裾，何事僧軒祇一株。","應是吳宮歌舞罷，西施因醉誤施朱。"],"tags":[]},{"title":"芍藥花開憶牡丹絕句","content":["風雨無情落牡丹，翻階紅藥滿朱欄。","明皇幸蜀楊妃死，縱有嬪嬙不喜看。"],"tags":[]},{"title":"海仙花詩  其一","content":["一堆絳雪壓春叢，嫋嫋長條弄嘵風。","借問開時何所似，似將繡被覆薰籠。"],"tags":[]},{"title":"海仙花詩  其二","content":["春憎窈窕教無子，天爲妖嬈不與香。","盡日含毫難比興，花中應是衛莊姜。"],"tags":[]},{"title":"海仙花詩  其三","content":["何年移植在僧家，一簇柔條綴彩霞。","錦带爲名卑且俗，爲君呼作海仙花。"],"tags":[]},{"title":"后土廟瓊花詩    其一","content":["誰移琪樹下仙鄉，二月輕冰八月霜。","若使壽陽公主在，自當羞見落梅粧。"],"tags":[]},{"title":"后土廟瓊花詩    其二","content":["春冰薄薄壓枝柯，分與清香是月娥。","忽似暑天深澗底，老松擎雪白娑婆。"],"tags":[]},{"title":"櫻桃漸熟牡丹已凋恨不同時輒題二韻","content":["紅芳落盡正無憀，吟遶空枝首重搔。","最恨東君才思少，不留檀口待櫻桃。"],"tags":[]},{"title":"芍藥詩  其一","content":["牡丹落盡正凄凉，紅藥開時醉一場。","羽客暗傳尸解術，仙家重爇返魂香。","蜂尋檀口論前事，露濕紅英試曉粧。","曾忝掖垣真舊物，多情應認紫微郎。"],"tags":[]},{"title":"芍藥詩  其二","content":["東君著意占殘春，得得遲開亦有因。","曾與掖垣留故事，又來淮海伴詞臣。","日燒紅艷排千朵，風遞清香滿四鄰。","更愛枝頭弄金縷，異時相對掌絲綸。"],"tags":[]},{"title":"芍藥詩  其三","content":["滿院勻開似赤城，帝鄉齊點上元燈。","感傷綸閣多情客，珍重維揚好事僧。","酌處酒杯深蘸甲，折來花朵細含稜。","老郎爲郡辜朝寄，除却吟詩百不能。"],"tags":[]},{"title":"暮春","content":["索寞紅芳又一年，老郎空解惜春殘。","纔聞鶑囀誇楊柳，已被蟬聲哭牡丹。","壯志休磨三尺劍，白頭誰藉兩梁冠。","酒罇何必勞人勸，且折餘花更盡歡。"],"tags":[]},{"title":"酬高郵知軍蔣殿丞見寄","content":["青雲豈望更翱翔，覽照唯添鬢雪光。","爲郡自知無政術，歸田猶擬拜封章。","且眠錦帳趣蘭省，終掩雲關卧草堂。","三入承明已過分，有何詞筆敵長楊。"],"tags":[]},{"title":"又和寄惠藤篋絕句","content":["蠻藤編篋自番禺，錦袋羅囊盡不如。","乞與揚州貯詩草，行春誰怕雨隨車。"],"tags":[]},{"title":"先帝登遐聖君嗣位追惟恩顧涕泣成章","content":["鼎湖髯斷去難攀，九五飛龍已御乾。","兩制舊臣生白髮，一番新貴上青天。","老爲郎吏承縗絰，假作諸侯哭几筵。","疏賤無由撰哀冊，夢中空負筆如椽。"],"tags":[]},{"title":"登壽寧寺閣","content":["乘興登虛閣，披襟一望間。","聖朝新日月，亡國舊江山。","柱隔晴虹斷，簷喧夕鳥還。","歸衙不辭晚，吟思白雲閑。"],"tags":[]},{"title":"池上作","content":["未遂滄洲去，池邊弄綠波。","醉浮船底兀，吟遶履痕多。","靜照新華髮，沉思舊釣蓑。","晚凉得幽趣，魚戲上圓荷。"],"tags":[]},{"title":"和國子柳博士喜晴見贈","content":["霖霪爲害正憂農，昨日陰雲散碧空。","潑剌退灘魚失水，啁啾高樹鳥知風。","洗開霽月嬋娟色，放出秋花菡萏紅。","勞寄新詩曲相賀，由來災異繫三公。"],"tags":[]},{"title":"公退言懷","content":["吏胥圍繞簿書堆，病眼昏昏素髮垂。","已覺文章無用處，不歸田里待何時。","兩衙决事官差我，五日延英詔問誰。","頼有古人蹤跡在，只應蘧寧是吾師。"],"tags":[]},{"title":"公餘對竹","content":["冠褐飄飄乍退公，引吟留坐一叢叢。","買添幽景渾無價，洗却繁陰別有風。","曾任雪欺終古綠，也從桃映暫時紅。","此君合是吾廬物，會種嬋娟伴釣翁。"],"tags":[]},{"title":"官舍偶題","content":["俸錢隨月盡，公務逐時生。","白髮多悲感，皇華倦送迎。","奉身無實事，困我爲虛名。","會向滄浪上，秋風自濯纓。"],"tags":[]},{"title":"贈呂通祕丞","content":["聞君公事苦喧卑，紅粟堆邊獨歛眉。","已入朝行翻掌庾，未如畿尉且吟詩。","堰頭笑傲同張祜，市裏優游比路隨。","唯有才名藏不得，山陽留滯肯多時。"],"tags":[]},{"title":"贈虛己","content":["谿邊幽樹好烟霞，別後春風幾度花。","夢憶一岩紅薜荔，心輕三事紫袈裟。","禪機悟了身無著，詩句高來鬢有華。","不遇蘇州韋應物，晝公篇什向誰誇。"],"tags":[]},{"title":"贈省欽","content":["舊隠何年別翠微，瀑泉聲入鎖禪扉。","御前曾寫八分字，天上特宣三事衣。","燈照夜庵霜後冷，鼎烹秋菌雨中肥。","終歸五老峰邊去，杯渡長江一錫飛。"],"tags":["长江"]},{"title":"贈王殿院同年","content":["幾年淮海歎驅馳，美拜初聞入奏時。","乍作臺官勞馬揖，合爲巡使近龍墀。","多從此地升三字，莫向朝端說四推。","縱遇省橋休拗項，郎官班列甚喧卑。"],"tags":[]},{"title":"留別揚府池亭","content":["竹遶亭臺柳拂池，徘徊終戀郡齋西。","斜陽更上漁舟坐，明日紅塵逐馬蹄。"],"tags":[]},{"title":"池邊菊","content":["綠池遶逕幾千栽，準擬登高泛酒杯。","未到重陽歸闕去，金英寂寞爲誰開。"],"tags":[]},{"title":"揚州道中感事兼簡史館丁學士","content":["淮邊爲郡再相逢，又得同途赴九重。","顧我尚騎天廐馬，共君遥想鼎湖龍。","賈生北望朝文帝，白傅何期哭憲宗。","携手驛橋殘照裏，斷魂空對隔江峰。"],"tags":[]},{"title":"太宗皇帝挽歌  其一","content":["卜世知無極，上仙安可尋。","祝堯違衆望，傳啟合天心。","陵柏蕭騷韵，階茅寂寞陰。","何人開殿閤，塵暗九絃琴。"],"tags":[]},{"title":"太宗皇帝挽歌  其二","content":["舜化無偏黨，堯年欠耄期。","世間人自哭，天上事難知。","終讓東封禮，遂成南狩悲。","金鑾舊學士，頭白涕漣洏。"],"tags":[]},{"title":"太宗皇帝挽歌  其三","content":["日到虞泉落，天從杞國崩。","去年壽寧節，今夕永熙陵。","薤露悲風起，松阡苦霧凝。","龍髯攀不及，千古恨難勝。"],"tags":[]},{"title":"闕下言懷上執政  其一","content":["謬提文筆侍先皇，謫宦歸來遇國喪。","仙駕只留燒藥鼎，繐帷猶認諫書囊。","北辰別見天垂象，西內渾疑海變桑。","昨日梓宮陪哭臨，淚多唯有老馮唐。"],"tags":[]},{"title":"闕下言懷上執政  其二","content":["早有虛名達九重，宦途流落漸龍鍾。","散爲郎吏同元稹，羞見都人看李邕。","舊日謬吟紅藥樹，新朝曾獻皂囊封。","猶期少報君恩了，歸卧山村作老農。"],"tags":[]},{"title":"闕下言懷上執政  其三","content":["誥詞黜責子孫羞，欲雪前冤事已休。","浴殿失恩成一夢，鼎湖攀駕即千秋。","道邊任死心終直，澤畔長吟淚暗流。","虞舜五臣知此事，戲儒應免更監州。"],"tags":[]},{"title":"送邵察院知朗州","content":["郡齋全占五谿雲，就養辭權以孝聞。","重戴舊稱秦御史，高堂新授漢封君。","板輿爲別經三載，壽酒先斟滿十分。","我歎今生無此事，賦詩相送淚雰雰。"],"tags":[]},{"title":"送直館高正言轉運荆湖","content":["象笏烏紗諫署榮，運輸權重使蠻荆。","職分三館圖書貴，地轄重湖水石清。","貪吏望風潜解印，逋民知惠自歸耕。","官曹寂寞馮唐老，多羨乘軺澤國行。"],"tags":[]},{"title":"送宋澥處士之長安","content":["簪笏盈門獨紉蘭，卧龍潜在八龍間。","鴒原任說朝賢貴，鶴氅惟稱處士閑。","靜按仙經燒大藥，狂挨僧壁畫遥山。","老郎見作歸休計，分取圭峰並掩關。"],"tags":[]},{"title":"送刑部韓員外同年致仕歸華山","content":["抗表辭烏府，歸山鬢未秋。","朝簪還獬豸，塵世謝蜉蝣。","拂袖人生事，縣車帝命優。","名光新日曆，官占好詞頭。","應宿郎曹美，尋仙物景幽。","繡衣移蕙带，驄馬換耕牛。","對枕蓮峰翠，當門瀑布流。","妻閑栽藥草，兒戲雜猿猴。","買竹憑牙板，疏泉濕鹿裘。","四推離督責，三院肯淹留。","接武陶貞白，差肩許遠遊。","十洲如得侶，萬戶任封侯。","脫洒因君去，龍鍾使我羞。","遷鶑情最洽，化鶴術難求。","掌誥無文彩，謀身足悔尤。","紫垣頻忝竊，白髮合歸休。","應璉叨三入，張衡志四愁。","亦期婚嫁畢，攘袂逐浮丘。"],"tags":[]},{"title":"贈狀元先輩孫僅","content":["病中何事忽開顔，記是詩稱小狀元。","粉壁乍懸龍虎榜，錦標終屬鶺鴒原。","青雲隨步登花塔，紅雪飄衣醉杏園。","還有一條遺恨處，不教英俊在吾門。"],"tags":[]},{"title":"贈浚儀朱學士","content":["潘岳花陰覆杏壇，門生參謁絳紗寬。","西垣久望神仙侶，北部休誇父母官。","雨屐送僧莎逕滑，夜棋留客竹齋寒。","何時儤直來相伴，三入承明興漸闌。"],"tags":[]},{"title":"書懷送田二舍人自吏部郎中出典泰州","content":["共歎蹉跎兩鬢蒼，立朝爲郡是尋常。","重歸謝客中書省，又送山濤吏部郎。","三入承明身最忝，十年兄事分偏長。","喜聞辭日留前席，莫算多時住水鄉。"],"tags":[]},{"title":"寒食出城馬上偶作","content":["欲報君親與願違，今年寒食任芳菲。","八音遏密因山後，雙淚滂沱拜墓歸。","艷冶桃花迎馬笑，輕狂榆莢撲人飛。","宦途時態更諳盡，猶媿妨賢直紫微。"],"tags":[]},{"title":"病中書事上集賢錢侍郎  其一","content":["力疾奉期謁，歸來倦送迎。","老爲儒術誤，瘦愛道裝輕。","羅藥幽香散，移琴細韻生。","晨餐漸有味，筍蕨倍關情。"],"tags":[]},{"title":"病中書事上集賢錢侍郎  其二","content":["妻兒慣蔬素，僕馬任龍鍾。","一榻渾無物，孤琴對病容。","風翻簾影亂，旱減井痕重。","幽寂誰爲伴，扶行頼瘦筇。"],"tags":[]},{"title":"病中書事上集賢錢侍郎  其三","content":["食貧當歲旱，朝退百端憂。","典笏逢休假，焚香願有秋。","病饑渾厭肉，瘦冷未更裘。","夢見山村興，披蓑釣亂流。"],"tags":[]},{"title":"病中書事上集賢錢侍郎  其四","content":["郎署領制誥，十年未上坡。","馮唐空潦倒，衛綰是誰何。","猶頼紫垣直，聊遮白髮多。","歸田未有計，村樹綠婆娑。"],"tags":[]},{"title":"病中書事上集賢錢侍郎  其五","content":["日日奉朝請，病多仍食貧。","揶揄應有鬼，夷俟豈無人。","鳳閣十年筆，烏紗九陌塵。","集仙知己在，應爲指迷津。"],"tags":[]},{"title":"賃宅","content":["老病形容日日衰，十年賃宅住京師。","閣棲鳳鳥容三入，巢宿鷦鷯欠一枝。","壁挂圖書多不久，砌栽蘆葦亦頻移。","人生榮賤須知分，會買茅庵映槿籬。"],"tags":[]},{"title":"青猿","content":["小僕如猿狖，貧家備指呼。","未堪隨馬足，已慣典魚須。","時洗塵侵硯，閑收雨滴圖。","歸田如有計，留負酒胡蘆。"],"tags":[]},{"title":"寓直偶題","content":["兩朝書命媿無才，謾逐詞臣侍玉階。","病似相如多避事，拙于方朔少詼諧。","命奇只合先休退，道在何妨更卷懷。","白首猶期議封禪，一隨鑾輅見燔柴。"],"tags":[]},{"title":"伏日偶作","content":["移床拖簟就南軒，門掩閑坊半樹蟬。","多病形容唯有骨，食貧生計旋無錢。","掖垣已忝年深直，朝謁終妨日晏眠。","會解綸闈求郡印，早收餘俸卜歸田。"],"tags":[]},{"title":"和吏部薛員外見寄","content":["棖也好剛多悔吝，唯憑忠信自書紳。","嚴陵知退遺榮利，只擬滄浪把釣綸。","老去趁朝慵待旦，病來求假動經旬。","西垣興味更諳盡，一片烏紗滿馬塵。"],"tags":[]},{"title":"贈密直張諫議","content":["先皇憂蜀輟樞臣，獨冒兵戈出劍門。","萬里辭家堪下淚，四年歸闕似還魂。","弟兄齒序元投分，兒女情親又結婚。","且喜相逢開口笑，甘陳功業不須論。"],"tags":[]},{"title":"寄狀元孫學士","content":["久居臺閣多憂畏，欲薦賢才涉比周。","灰死寸心甘不動，雪侵雙鬢未能休。","封章事寢空騰謗，制誥詞荒益自羞。","唯愛君家棣華榜，登科記上並龍頭。"],"tags":[]},{"title":"送譚殿院之任南陽","content":["大抵人生樂故居，山川況復漢南都。","別來墳墓有宿草，歸去田園多綠蕪。","銀印莫羞雙鬢白，錦衣兼照兩轓朱。","西垣衰病無憀客，空羨此行歌袴襦。"],"tags":[]},{"title":"送河陽任長官","content":["宰君行李苦蕭疏，妻子龍鍾尚跨馿。","醉眼且看花滿縣，愁顔莫望果盈車。","頭銜新換呼明府，科第元高得校書。","誰解吟詩送行色，茂陵多病老相如。"],"tags":[]},{"title":"和屯田楊郎中同年留別之什","content":["科名長恐辱同年，許國丹誠皎日懸。","謬掌斯文雖未喪，欲行吾道即無權。","謝公留滯蒼苔院，潘岳征行落葉天。","引重力輕深自媿，强酬詩什益凄然。"],"tags":[]},{"title":"送臨清楊可主簿入蜀","content":["脫白去焚黄，遥知祖德光。","墓墳喬木老，襟袖桂枝香。","迴見梅含雪，歸逢橘飽霜。","子雲應有宅，爲奠草玄堂。"],"tags":[]},{"title":"送淳于中舍懸車侍養","content":["懸車東去謝明朝，擺脫簪纓似一毛。","望苑官清諧侍養，督郵名賤恥徒勞。","青宮位在他年起，綵服身歸此日高。","我媿無親尸厚祿，與君書命淚霑袍。"],"tags":[]},{"title":"送正言楊學士之任縉雲","content":["弱冠珥朝簪，才堪入翰林。","重違君厚遇，聊奉母懽心。","筆削留惇史，囊裝貯賜金。","帆張淛河闊，山對括蒼深。","暫歇趨朝馬，重聞故國禽。","幽蘭南澗採，壽酒北堂斟。","務簡慵開閣，家豐不典琴。","彩衣方侍養，紅藥即供吟。","我占掖垣久，自驚年鬢侵。","妨賢兼罔極，相送淚盈襟。"],"tags":[]},{"title":"送第三人朱嚴先輩從事和州","content":["賃船東下歷陽湖，榜眼科名釋褐初。","賓職不憂無厚俸，郡齋唯喜有藏書。","伴吟先買秋江鶴，醒酒時烹晚市魚。","廉使多情應問我，爲言衰病似相如。"],"tags":[]},{"title":"送南陽李太傅  其一","content":["兩朝黄閣預彌綸，又策春坊第一勳。","僧塔舊題前進士，齋壇新拜上將軍。","馬銜金勒衝微雪，雁避紅旌入斷雲。","還似徐州張僕射，御詩相送四方聞。"],"tags":[]},{"title":"送南陽李太傅  其二","content":["紅旆飄飄奪曉霞，御筵相送出京華。","仲尼俎豆真儒者，郤縠詩書屬將家。","腰下已懸如斗印，門前看見築堤沙。","先朝學士期牽復，待草南陽入相麻。"],"tags":[]},{"title":"壽孫三日","content":["經年病不飲，此日一開樽。","鑑裏休嫌老，懷中已抱孫。","紅綳裁錦段，香水浴銀盆。","他日歸田去，相扶入蓽門。"],"tags":[]},{"title":"謝宣賜御草書急就章并朱邸舊集歌","content":["臣聞伏羲畫卦朴且淳，蒼頡造字初有文。","大篆小篆八分體，楷隸章草何紛紜。","因茲八法各有要，遂使六藝區以分。","其中最難惟草聖，玄妙功夫自天性。","又聞關雎本王化，四始洋洋風化下。","比興賦頌六義分，乃有變風兼變雅。","仲尼刪後屈平作，郢客李陵鬭名價。","古來詩道難得人，其唱彌高和彌寡。","如今草聖與雅言，盡在吾皇萬機暇。","元年十月近乾明，崇文院靜寒霜晴。","直廬日午讎書罷，閑曳朱衣遶砌行。","中使傳宣來上界，忙把魚須下階拜。","寶函鈿軸光陸離，御札文書御製詩。","折腰搢笏拭雙目，汗流魄駭聊一窺。","急就章，何縱橫，藍田種玉苗初成。","雪花灑破煙嵐壁，黑雲漏出天漢星。","乍似鮫人泣下珠無數，錯落晶熒滿盤貯。","又似大鯨吞盡滄海波，查牙露出珊瑚樹。","朱邸集，何清奇，仙風撼動瓊林枝。","漢皇休道白雲句，穆滿虛吟黄竹詩。","乍似三春直上伯陽臺，熙熙物華當眼開。","又似十洲夜伴王母宴，鸞歌鳳吟次第來。","小臣再拜受一軸，擣紙抄詩抄未足。","焚香朝向天日看，執簡夜對星辰讀。","臣見高宗飛帛亦有名，筆跡往往頒公卿。","所得不過三五字，當時臣子猶爲榮。","又見玄宗詩什頗留意，吟詠時時成御製。","屬和止于一兩篇，至今史冊猶爲貴。","若徵往事比明時，萬分之一徒爾爲。","未如我四十三紙聖人作，一百二章天子詩。","永爲家寶藏書篋，豈讓西方貝多葉。","且教世世傳子孫，長與皇家作臣妾。"],"tags":[]},{"title":"應制皇帝親試貢士歌","content":["天王出震寰海清，奎星燦燦昭文明。","詔令郡國貢多士，大張珠網羅羣英。","皇情孜孜終不倦，日斜猶御金鑾殿。","宮柳低籠三月煙，爐香飛入千人硯。","麻衣皎皎光如雪，一一重瞳親鑒別。","孤寒得路荷君恩，聚首唯言盡臣節。","小臣蹤跡本塵泥，登科曾賦御前題。","屈指方經五六載，如今已上青雲梯。","位列諫官無一語，自問將何報明主。","應制非才但淚垂，强作登歌歌舜禹。"],"tags":[]},{"title":"謝政事王侍郎伏日送冰","content":["火雲如山暑雨歇，天地爐烘三伏月。","玉皇教散閬苑冰，斵開北陸瓊瑰窟。","峨峨貯向瑶花合，分命中官賜黄閤。","鳳皇池上玉壺盛，溫樹風聲頓蕭颯。","台恩分與西垣士，綸誥稀疏方假寐。","卞和抱璞入直廬，從此驚忙不成睡。","怒蠅休向筆端飛，抵鵲渾疑山下墜。","寒生毛髮清牙齒，脆若玉芝甘似醴。","炎風暑氣都不知，空作狂歌謝知己。"],"tags":[]},{"title":"酬贈田舍人","content":["君不見天上星辰拱環極，忽然隕地變成石。","又不見雲中鷹隼橫高秋，有時搨翼化作鳩。","人生進退甚類此，左遷右轉誰自由。","憶昔逢君在鄒魯，翰林丈人東道主。","一言得意便定交，數日論文暗相許。","邇來倏忽十餘年，共上赤霄連步武。","禁中更直承明廬，深喜蒹葭依玉樹。","兩制惟君最清慎，筆力辭鋒有餘刃。","方期夜直金鑾坡，誰知共理淮陽郡。","官銜新換版曹郎，腰佩初懸列侯印。","西垣三字班列閑，南面百城資望峻。","且應盡意頒詔條，豈復迴頭顧文陣。","下車果有謳謠生，賣刀買犢民歸耕。","黄髮老農鼓腹唱，雪花雙鹿挾輈行。","棠陰露濃滴朱紱，麥秋風冷吹紅旌。","行春多暇吟情發，閑作長歌寄同列。","歌中首寫明君語，指點神仙爲舊侶。","嚴徐雖合在蓬瀛，邵杜已聞爲父母。","重來便恐調金鉉，無復區區掌文翰。","直如經歲未徵黄，道在何勞重嗟嘆。","入則步蒼苔，詠紅藥，了事舍人孫處約。","出則張皂蓋，擁朱輪，賢明太守召信臣。","請君屈指數交友，似此宦名能幾人。","逢時誰不欲行道，遇主我亦思庇民。","功名富貴皆待命，出處語默聊衛身。","一車甘雨方建隼，萬國淳風莫泣麟。","他時宣室召賈誼，賢人事業當併伸。","簷間忍見烏兔走，鑑裏星星將白首。","休躭鈴閤家藏書，且酌郡齋官給酒。","嬰兒稚女滿眼前，莫負時光笑開口。"],"tags":[]},{"title":"對雪示嘉祐","content":["去年看雪在商州，使君命我山寺頭。","峰巒草樹六百里，饑鼯凍鳥聲啾啾。","山城窮陋無妓樂，何以銷得騷人愁。","抱瓶自瀉不待勸，乘興一引連十甌。","晚歸上馬頗自適，狂吟醉舞夜不休。","今年看雪在帝里，瑶臺瓊樹佳氣浮。","朝迴攬轡聊四望，移下五城十二樓。","樽中有酒翻不飲，鬰鬰不快非怨尤。","吾兒嬌騃未曉事，問我胡不私獻酬。","因令把筆寫我意，爲渠吟作雪中謳。","昔爲副使不理事，待罪且免憂人憂。","今爲諫官非冗長，拾遺三館俸入優。","秋來連澍百日雨，禾黍漂溺多不收。","如今行潦占南畝，農夫失望無來麰。","爾看門外饑餓者，往往殭殕填渠溝。","峨冠旅進又旅退，曾無一事裨皇猷。","俸錢一月數家賦，朝衣一襲幾人裘。","安邊不學趙充國，富民不作田千秋。","胡爲碌碌事文筆，歌時頌聖如俳優。","一家衣食仰在我，縱得飽暖如狗偷。","况我眼昏頭漸白，安能隠几勤校讎。","何時提汝歸田去，賣馬可易數隻牛。","深耕淺種苟自給，藜羹豆粥充饑喉。","黍畦鋤理學元亮，瓜田澆灌師秦侯。","素餐免作疲人蠹，開卷免對古人羞。","未行此志吾戚戚，對酒不飲抑有由。","斯言不敢向人道，語爾小子爲貽謀。"],"tags":[]},{"title":"送姚著作之任宣城","content":["平生聞說宣城郡，水石幽奇人物俊。","檻外澄江練不收，窗中遠岫眉初印。","六朝繁盛至隋唐，才人名士遥相望。","謝公向此憑熊軾，白傅曾爲鹿鳴客。","江樓山寺多賦詩，往往題名在僧壁。","皇家早歲平吳後，翰林賈公爲太守。","至今清話玉堂中，夸詫江山不離口。","吾君御極初選藝，東樞貳卿新擢第。","解褐曾縻佐郡官，首得宣城爲歷試。","紫微田郎次登科，東樞受代傳廳事。","第三榜中第二人，今在烏臺爲察視。","邇來通倅少名流，雲泉竹樹應包羞。","今春忽命姚著作，學術縱橫才磊落。","當年雄揖第三名，官路迍邅久漂泊。","去歲獻文重召試，新恩始上芸香閣。","未教修史未演綸，宣城奉使聊親民。","且忻彩服得就養，莫歎朱衣未即真。","舊遊應有交朋在，此去仍言婚宦新。","下車布政民休休，高吟淺酌誰獻酬。","夜深紅燭在何處，綺霞閣通疊嶂樓。","公權書札燕許詞，未免山僧乞撰碑。","撰碑書碑即三載，眼看徵詔在丹墀。","却愁未盡江南興，閑坐蓬瀛揮玉柄。","黄樞侍臣兩制官，待君同說宣城景。"],"tags":[]},{"title":"送晁監丞赴婺州關市之役","content":["關征市賦縻賢俊，誰愛此官爲吏隠。","將作晁丞于役時，婺女星臨海邊郡。","黄絹辭高位尚卑，白華行潔身猶困。","會待時來即併伸，也知道在終無悶。","君不見路隨含笑坐市中，屈身豈愧丹陽尹。","又不見張生狂醉戀揚州，冬瓜堰下甘肥遁。","此行况是奉皇華，數丈輕舠載一家。","携瓶下岸買竹葉，挂席背風穿蓼花。","霜晴震澤初嘗橘，泉過惠山應試茶。","虎谿曉雲靈隠雪，錢塘夜潮照湖月。","密排詩景在途中，旋吟新句教兒童。","漸近金華見隼旟，五馬來迎使者車。","應知驥足暫拘絆，八詠樓開頻啟宴。","醉中官妓乞歌詩，剡谿紙貴抄新詞。","他年誰獻子虛賦，召入金門五雲路。","因思元白在江東，不似晁丞今獨步。"],"tags":[]},{"title":"還揚州許書記家集","content":["君不見近代詩家流，胡爲蹇滯多窮愁。","孟郊顦顇死逆旅，浪仙斥逐長江頭。","張生漂泊冬瓜堰，徒云輕薄萬戶侯。","浩然無成鹿門去，李洞慟哭昭陵休。","生無風教興王化，死無勳爵貽孫謀。","可憐詩道日已替，風騷委地何人收。","高陽許公精六義，獨向聖朝生後嗣。","因將先集進九重，高步金臺曳珠履。","祖德光輝聖主知，府尹賢明丞相子。","廣陵郡大古九州，記室官清外三字。","遂令天下學詩人，徒羨君家窮四始。","我來迎侍游江都，玳筵往往陪歡娛。","遂求家集恣吟諷，海波乾處堆珊瑚。","因思賈孟數家一何苦，詩鬼嗷嗷餒無主。","子孫淪沒誰及君，閑倚紅蓮傾淥醑。","草檄餘閑好賦詩，莫放風情忝爾祖。"],"tags":["长江"]},{"title":"酬處才上人","content":["我聞三代淳且質，華人熙熙誰信佛。","茹蔬剃髮在西戎，胡法不敢干華風。","周家子孫何不肖，奢淫惛亂隳王道。","秦皇漢帝又雜霸，只以威刑取天下。","蒼生哀苦不自知，從此中國思蠻夷。","無端更作金人夢，萬里迎來萬民重。","爲君爲相猶歸依，嗤嗤聾俗誰敢非。","若教都似周公時，生民豈肯須披緇。","可憐嗷嗷避征役，半入金田不耕織。","君子之道動即窮，亦有賢達藏其中。","上人來自九華山，叩門遺我瓊瑶編。","錚錚五軸餘百篇，定交仍以書爲先。","書中不說經，文中不言佛，有心直欲興文物。","感師自遠來相親，爲師畫卦成同人。","出門無咎非羣分，袈裟墨綬何足云。"],"tags":["九华山"]},{"title":"和張校書吳縣廳前冬日雙開牡丹歌","content":["君不見年年三月千叢媚，紫爛紅繁誇勝異。","尋常人戴滿頭歸，醉折狂分不爲貴。","枝閑葉盡根空培，人情皆待明年開。","化工自有呼魂術，霜前喚下瓊瑶臺。","王母親將金粉傅，麻姑齊借霓裳來。","主人蓋是神仙才，不然此物胡爲而來哉。","二姬勸酒誰引滿，長洲懶吏先舉杯。","多感同年與攀折，吟詩欲謝難輕發。","青宮校書方遁跡，代我作歌如錦拆。","他年吾輩功業成，與君共作騎鯨客。"],"tags":[]},{"title":"和馮中允爐邊偶作","content":["誰爲東君掌青律，故將春日連人日。","春日雨絲暖融融，人日雪花寒慄慄。","雨雪寒暖苦不同，可比交情去就中。","仲咸擁爐發歌詠，古風激破澆漓風。","人情離合古來有，召公初亦疑周公。","汾陽臨淮本讎隙，一旦分兵若親戚。","四公翻覆人不譏，各各操心爲邦國。","此外譸張多爲己，反掌背面如千里。","張耳陳餘不忍言，魏其武安何足齒。","我愛中庸君子心，心與人交淡如水。","別有人間勢利徒，一去一就隨榮枯。","西漢董賢方佞倖，孔光迎拜卑如奴。","是時楊雄在東觀，投閣欲死無人扶。","有唐力士夫人死，朝士執喪如喪妣。","是時李白放江邊，憔悴無人供酒錢。","小人之性何所似，真如蜂蝶并螻蟻。","尋春逐臭苟朝昏，豈顧松篁與蘭茝。","重君誓心一何極，澗底松兮陵上柏。","澗松陵柏有朽時，我約君心無改易。"],"tags":[]},{"title":"賦得南山行送馮中允之辛谷冶按獄","content":["商山三月花如火，草樹青葱雨初過。","柳條漸軟蝶雙飛，桑葉尚多蠶一卧。","薄情野水流不迴，無力春雲慵欲墮。","團團榆莢是誰拋，漠漠游絲向人嚲。","可憐花木間嵐光，花前正好飛觥觴。","馮君夙駕一何速，捧檄銀坑按辛谷。","轉輸昨日又移文，小甿訴牒何紛紜。","見說南山六百里，跙盡馬蹄摧屐齒。","是何屈于不知己，衝斗太阿教補履。","龍無尺水且蟠泥，驥困鹽車但垂耳。","片言折獄亦胡爲，必也無訟方君子。","吾徒事業本稽古，得行其志當刑措。","畫衣畫地免煩苛，抵璧捐金返淳素。","未行此道且營營，營營爲祿聊代耕。","殘春小別不足念，爲君高唱南山行。","南山一月期迴首，莫訴臨歧數巵酒。"],"tags":[]},{"title":"烏啄瘡馿歌","content":["商山老烏何慘酷，喙長于釘利于鏃。","拾蟲啄卵從爾爲，安得殘吾負瘡畜。","我從去歲謫商於，行李惟存一蹇馿。","來登秦嶺又巉嶺，爲我馱背百卷書。","穿皮露脊痕連腹，半年治療將平復。","老烏昨日忽下來，啄破舊瘡取新肉。","馿號僕叫烏已飛，劘嘴整毛坐吾屋。","我馿我僕奈爾何，悔不挾彈更張羅。","頼是商山多鷙鳥，便問鄰家借秋鷂。","鐵爾拳兮鈎爾爪，折烏頸兮食烏腦。","豈唯取爾饑腸飽，亦與瘡馿復讎了。"],"tags":[]},{"title":"酬安祕丞歌詩集","content":["我聞天有二十八箇星，降生下界爲英靈。","東方曼倩蕭相國，至今留得終天名。","又聞地有三十六所洞，洞中多聚神仙衆。","神仙負過遭譴謫，謫來人世爲辭客。","李白王維并杜甫，詩顛酒狂振寰宇。","今來相去千百年，寥落乾坤闃無睹。","皇天何不生奇人，庸兒蠢夫空紛紛。","夜眠朝走不覺老，飯囊酒甕奚足云。","陶丘忽見安祕書，星精仙骨真有餘。","月中曾折最高桂，趁出玉兔驚蟾蜍。","示我歌詩百餘首，筆鋒閃閃摩星斗。","乍似碧落長拖萬丈虹，飲竭四海波瀾空。","又似赤晴乾撒一陣雹，打折瓊林枝倒卓。","夜來夢見李長吉，叩頭再拜須來乞。","自言失却照海珠，至今黑坐驪龍窟。","方知安侯不是星辰類，即是神仙輩。","不然又爭得標格峻邁，文辭顛怪。","有時醉起一長噫，八極風清鬼神駭。","他年却入蓬萊宮，休使麻姑更爬背。"],"tags":[]},{"title":"酬安祕丞見贈長歌","content":["我聞進士登科換凡骨，信知不是風塵物。","貢籍由來數百年，直疑空却神仙窟。","其間最貴龍虎榜，乘時得路爲卿相。","一從巢寇犯闕來，梁氏禮闈還草創。","莊宗明宗雖膺命，晉朝漢朝俱不永。","其中縱得神仙材，太平不見哀之哉。","上玄應恐天地閑，安仙又謫來人寰。","二十把筆疏辭源，黄河傾落崑崙山。","有周道衰猶歎鳳，天公留得歸皇宋。","天水夕郎掌貢時，禹門萬仞連雲聳。","不是真龍不能過，嗔波怒浪澆雷火。","是歲北極七箇星，一時下降爲門生。","安仙堂堂冠其首，六星煌煌願隨後。","騶虞賦就鏗金石，丹水詩成摛錦繡。","玉皇殿前受恩渥，一時命入芙蓉幕。","獨得歸州近巫峽，十二晴峰長在睫。","郡齋狂醉復狂吟，書盡巴東一川葉。","邇來遊宦五六年，吳山越水供新編。","還同白傅蘇杭日，歌詩落筆人爭傳。","去年始上芸香閣，出典陶丘滯鋒鍔。","阮籍營中浮蟻馨，亞夫門外垂楊弱。","驥足雖知暫縻絆，樽前未始長嗟歎。","只應會得老聃言，大器本來成較晚。","吾君正是興文教，不日徵歸掌綸誥。","醉挨雉扇掃宮辭，怒上螭頭呈諫草。","筆下追還三代風，祛盡澆漓成古道。","丈夫方見兼濟才，莫學西山採薇老。","我今自是蓬蒿身，如何一見如故人。","長歌謂我相翦飾，便疑平地升青雲。","文章難得逢知己，知己相逢貴終始。","伊我行止方悽悽，老親稚子相顧啼。","出門動足歧路迷，得君引上登天梯。"],"tags":[]},{"title":"拍板謠","content":["麻姑親採扶桑木，鏤脆排焦其數六。","雙成捧立王母前，曾按瑶池白雲曲。","幾時流落來人間，梨園部中齊管絃。","管絃才動我能應，知音審樂功何全。","吳宮女兒手如筍，執向玳筵爲樂準。","數聲慢，仙人屐齒下雲棧。","老狐臘月渡黄河，緩步輕輕踏冰片。","數聲急，空江雹打漁翁笠。","鮫人泣對水精盤，滿把珠璣連瀉入。","劃然一聲送曲徹，由基射透七重札。","金罍冷落闃無聞，隴頭凍把泉聲絕。","律呂與我數自齊，絲竹望我爲宗師。","總驅節奏在術內，歌舞之人無我欺。","所以唐相牛僧孺，爲文命之爲樂句。"],"tags":[]},{"title":"對酒吟","content":["勸君莫把青銅照，一瞬浮生何足道。","麻姑又採東海桑，閬苑宮中養蠶老。","任是唐虞與姬孔，蕭蕭寒草埋孤冢。","我恐自古賢愚骨，疊過北邙高突兀。","少年對酒且爲娛，幾日樽前垂白髮。","安得滄溟盡爲酒，滔滔傾入愁人口。","從他一醉千百年，六轡蒼龍任奔走。","男兒得志升青雲，須教利澤施于民。","窮來高枕卧白屋，蕙带藜羹還自足。","功名富貴不由人，休學唐衢放聲哭。"],"tags":[]},{"title":"戰城南","content":["邊城草樹春無花，秦骸漢骨埋黄沙。","陣雲凝著不肯散，胡雛夜夜空吹笳。","我聞秦築萬里城，疊屍壘土愁雲平。","又聞漢發五道兵，祁連澤北誇橫行。","破除璽綬因胡亥，始知禍起蕭牆內。","耗蠹中原過太半，黄金買酎諸侯叛。","直饒侵到木葉山，爭似垂衣施廟算。","大漠由來生醜虜，見日設拜尊中土。","自古控御全在仁，何必窮兵兼黷武。","戰城南，年來春草何纖纖。","窮荒近日恩信霑，寒巖凍岫青如藍。","方知中國有聖人，塞垣自爾除妖氛。","河湟父老何忻忻，受降城外重耕耘。"],"tags":[]},{"title":"苦熱行","content":["六龍銜火燒寰宇，魏王冰井如湯煮。","松枝桂葉凝若癡，喘殺谿頭嘯風虎。","北溟鎔却萬丈冰，千斤凍鼠忙如蒸。","我聞胡土長飛雪，此時日曬地皮裂。","仙芝瑶草不敢茁，湘川竹焦琅玕折。","西郊雲好雨不垂，堆青疊碧徒爾爲。"],"tags":[]},{"title":"瑞蓮歌","content":["江城五月江雨晴，荷花到處紅交橫。","宋家池上瑞蓮生，嫋嫋出叢抽一莖。","莖端菡萏開兩朵，忽似娥皇將女英。","九疑望斷蒼梧暮，低頭並照湘波清。","花落蓮成碧於卵，瑟瑟塵輕熨人眼。","蕭郎弄玉合巹時，一齊覆下瑠璃盞。","草木效靈載圖史，守臣盡可聞天子。","吾君有詔抑祥瑞，異獸珍禽不爲貴。","瑞蓮無路達冕旒，也隨衆卉老池頭。","吏民歸美賀郡守，敢貪天功爲己有。","古來善政數杜詩，桑無附枝麥兩歧。","瑞蓮信美産茲土，起予謾作閑歌辭。","年年更願再熟稻，倉箱免使吾民饑。"],"tags":[]},{"title":"筵上狂歌送侍棋衣襖天使","content":["昔事先皇叨近侍，北門西掖清華地。","太宗多材復多藝，萬機餘暇翻棋勢。","對面千里爲第一，獨飛天蛾爲第二。","第三海底取明珠，三陣堂堂皆御製。","中使宣來示近臣，天機祕密通鬼神。","乃知棋法同軍法，既誡貪心又嫌怯。","唯宜靜勝守封疆，不樂窮兵用戈甲。","先皇三勢有深旨，豈獨一枰而已矣。","當時受賜感君恩，藏於篋笥傳子孫。","至道年中出滁上，失脚青雲空悵望。","移典維揚日望還，軒轅鼎成飛上天。","龍髯忽斷攀不得，舊朝衣上淚潺湲。","吾皇曲念先朝物，徵歸再掌西垣筆。","悲凉忽見紅藥開，哭臨空隨梓宮出。","去年領郡得齊安，山州僻陋在江干。","黄民誰識舊學士，白頭猶作老郎官。","昨日江邊天使到，隨例霑恩著衣襖。","皇華本是江南客，久侍先皇對棋弈。","筵中偶說當年事，三勢分明皆記得。","我從失職別上臺，御書深鎖不將來。","遥想棋圖在私室，天香散盡空塵埃。","今日因君聊話及，翻作停杯向隅泣。","人生不易逢聖朝，君恩未報雙鬢凋。","金鑾殿花春灼灼，永熙陵樹夜蕭蕭。","空歎拖腸在泥土，不如舐鼎升煙霄。","多病相如猶未死，追思往事欲魂銷。","星使今辰迴馬首，强對離筵滿傾酒。","悲歌一曲從事書，唱與朝中舊知友。"],"tags":[]},{"title":"還楊遂蜀中集","content":["上玄茫昧胡爲乎，施設吾道生吾徒。","否多泰少是天意，生有述作死不虛。","聖人憂患方演易，賢者窮愁始著書。","盡令富貴陷逸樂，蠢蠢戢戢如鷄豬。","泯然無物作時瑞，誰識鳳皇與騶虞。","經史子集燦今古，粉繪帝道張皇謨。","一言可采即不朽，名姓長與日月俱。","乃知天心厚我輩，窮辱不足形悲吁。","夫君擢秀在江左，國小而逼何區區。","科名始得值兵火，金陵坐見成丘墟。","歸朝纔得一贊善，黜降重爲縣大夫。","彰明僻遠在蜀道，又遇妖賊攻成都。","徒行抱印入隴氐，乞食夷落何崎嶇。","歸來朝責作主簿，朱衣暗澹鬢毛疏。","昨朝投我蜀中作，錚然一集如瓊琚。","杜甫奔竄吟不輟，庾信悲哀情有餘。","我逢聖代自多難，謾誇三入承明廬。","近令編綴小畜集，謫官詩什何紛如。","才名官職不兩立，真宰折刻分毫銖。","郎官疏遠既未貴，縣吏禮數不足拘。","相逢且說文章樂，爲君酌酒焚枯魚。"],"tags":[]},{"title":"啄木歌","content":["淮南啄木大如鴉，頂似仙鶴堆丹砂。","嘴長數寸勁如鐵，丁丁亂鑿乾枯查。","黄柑紅桃多有蠹，受命鳳皇須破柱。","何當更與繡衣裳，羽族橫飛作持斧。"],"tags":[]},{"title":"秋鶑歌","content":["淮南八月尚有鶑，關關無異來時聲。","東風擡舉如篁舌，何事經秋猶未絕。","饑鸞病鶴亦能鳴，鳳鳥不聽何處說。"],"tags":[]},{"title":"江豚歌","content":["江豚江豚爾何物，吐浪噴波身突兀。","依憑風水恣豩豪，吞啗魚蝦頗肥腯。","肉腥骨硬難登俎，雖有網羅嫌不取。","江雲漠漠江雨來，天意爲霖不干汝。"],"tags":[]},{"title":"宮漏出花遲詩","content":["丹禁遲遲漏，深宮灼灼花。","繁枝開正滿，清韻出何賒。","靜拂紅英密，微穿翠葉斜。","依稀驚宿蝶，冷落動晨鴉。","細逐香離檻，輕翻露滴沙。","願當直仙署，鈴索共交加。"],"tags":[]},{"title":"春晚綠野秀詩","content":["雨過川原上，凝眸送晚春。","韶光銷欲盡，野色望來新。","天末迷藍嶂，江湄亂麴塵。","重楊難認影，幽鷺莫藏身。","遠接天開幕，晴和草展茵。","明時四郊靜，凌亂踏青人。"],"tags":[]},{"title":"四時和爲玉燭詩","content":["堯舜欽天日，羲和正曆時。","銅渾列辰象，玉燭照華夷。","真宰潛能秉，飛廉詎可吹。","祥光長赫矣，佳號得溫其。","銜處非龍首，燃來豈鳳脂。","皇明方比盛，鑑物自無私。"],"tags":[]},{"title":"五老化流星詩","content":["五老知符命，皤然共效靈。","遊河方告瑞，入昴忽爲星。","接武傳歌詠，翻身上杳冥。","來同聚井數，去作種榆形。","鶴髮光難認，龍圖兆可聽。","至今依列宿，高印遠天青。"],"tags":[]},{"title":"東風解凍詩","content":["習習氣初通，峨峨勢自融。","淥波歸舊水，寒片漾和風。","暖想千溪綻，吹疑一夜空。","鷺翹休映白，魚躍乍翻紅。","繒裂方塘上，瓊流巨壑中。","漪漣還浩渺，須頼濟川功。"],"tags":[]},{"title":"笙磬同音詩","content":["鼓簧名本異，拊石意何同。","吹擊雖殊致，聲音忽暗通。","誰將嶰谷韻，潛合泗濱風。","莫問補天主，休尋入海工。","鳳鳴應不辨，獸舞自難窮。","古樂何人會，須知政在中。"],"tags":[]},{"title":"乾明節觀羣臣上壽觴詩","content":["甲觀正儲祥，羣臣獻壽觴。","捧登金殿穩，深照赭袍光。","環珮和仙樂，衣冠惹御香。","玄天共悠久，碧海比靈長。","葵藿心無異，鴛鴻翅有行。","何當隨近侍，同此祝無疆。"],"tags":[]},{"title":"甘露降太一宮詩","content":["甘露靄長空，垂休太一宮。","瑞光經日在，聖德與天通。","如醴沾衣白，凝脂間葉紅。","淋漓滴層漢，顧眄駭重瞳。","五色名難比，三危味莫同。","祗應書信史，千古仰玄功。"],"tags":[]},{"title":"送交代劉斐裁之大夫","content":["祖孫相望百年間，萬石遺風庶可攀。","新詠袴襦傳□巷，舊栽桃李滿淮山。","林泉豈易留君住，魚鳥真□□我閑。","好縱齋航天上去，郎闈卿寺有虛班。"],"tags":[]},{"title":"病起至幽谷二首  其一","content":["□□漳濱幾晦明，起扶藜杖試閑行。","清泉□□□□□，□□□□□可驚。","萬壑松聲□□□，□□□□□□□。","□□□起滄洲趣，便欲投簪此濯纓。"],"tags":[]},{"title":"病起至幽谷二首  其二","content":["□□□□□□家，中有流泉一道斜。","列壑攢峰□□窕，茂林修竹翠交加。","雨侵怪石苔生暈，水滿平田稻放花。","乘興偶來心更適，歸時燈火欲棲鴉。"],"tags":[]},{"title":"次韻許推官行縣道中紀事","content":["禾頭低映黍頭昂，處處溝塍水面凉。","村路扶携無凍餒，里門嬉戲有丁黄。","雞豚入市溪魚美，梨棗登盤社酒香。","歲樂田家風景好，待君模寫奏明光。"],"tags":[]},{"title":"闕題","content":["□□□□□□□，□□□□□□□。","□□□□带嫩芽，不是貳車無此興。","此□□□□□□，□□□□□□□。","□□□□□□□，□□□□□□□。"],"tags":[]},{"title":"正月盡偶題","content":["一歲春光九十日，三分已是一分休。","何曾快見花燒眼，只解潛催雪滿頭。","莫問窮通求季主，自齊生死學莊周。","終須擺脫人間事，高逐冥鴻狎海鷗。"],"tags":[]},{"title":"眼疾","content":["古人功業甘無分，往聖詩書合有緣。","何事病來花滿眼，祇將簡策枕頭眠。"],"tags":[]},{"title":"望熊耳山","content":["謫居多與俗爲鄰，熊耳當門入望頻。","感謝雙峰對雙眼，也勝逢見等閑人。"],"tags":[]},{"title":"闕題  其一","content":["□□□□□□□，□□□□□□□。","□□□□□□□，□負穠華一句無。"],"tags":[]},{"title":"闕題  其二","content":["不知鳴玉谿山下，何似仙娥水石間。","免被尋常桃李妬，自開自落隠商山。"],"tags":[]},{"title":"和仲咸除知郡後雨中戲作見贈","content":["明代何人爲薦雄，專城猶與衆人同。","徒聞清政如黄霸，尚借緋衫似白公。","我有金章知是忝，君無銀榼信爲窮。","不須厭見隨車雨，歲晚當期五穀豐。"],"tags":[]},{"title":"又和仲咸謔成口號以代優人之句","content":["就轉專城喜氣舒，開筵應待雨晴初。","又淹駮正春坊筆，爲重循良刺史車。","事簡郡齋唯撿藥，夜長鈴閤只看書。","好傾官醖招閑客，籬畔金英尚有餘。"],"tags":[]},{"title":"移入官舍偶題四韻呈仲咸","content":["賃舍喧卑謫宦情，同年邀我住公庭。","不離鍊藥煎茶屋，便坐吟詩看雪廳。","苔逕乍行侵屐綠，竹窗初卧滿床青。","使君公署雖宏敞，未見南山翠似屏。"],"tags":[]},{"title":"仲咸借予海魚圖觀罷有詩因和","content":["偶費霜縑與綵毫，海魚圖畫滿波濤。","搘床難死慚龜殻，把酒狂歌憶蟹螯。","鯧蚱脚多垂似带，鋸鯊齒密利如刀。","何當一一窮真僞，須把千尋鐵網撈。"],"tags":[]},{"title":"贈商洛龐主簿","content":["織女溪前貧主簿，仙娥峰下舊詞臣。","久棲枳棘方思替，謾带貂蟬不是真。","六里青山雲簇簇，一條丹水石嶙嶙。","秋來魂夢應相似，同是帝城東畔人。"],"tags":[]},{"title":"再賦一章用伸贈別","content":["七榜御前搜俊造，商州終未識遷鶑。","可憐白屋孤寒士，更住深山寂寞城。","獨跨蹇馿雲外去，仍携稚子雪中行。","散官不敢將書薦，空解吟詩說姓名。"],"tags":[]},{"title":"仲咸見予一百六十韻賦詩相贈因以四韻答之","content":["勞將詩什比兵權，兵數雖多氣不全。","烏合師徒空百萬，虎賁精銳只三千。","揚鑣正突漁陽騎，避箭甘回赤壁船。","若許英雄君與操，更當劘勵整櫜鞬。"],"tags":[]},{"title":"次韻和仲咸感懷貽道友  其一","content":["莫問窮通事若何，遇花逢酒且狂歌。","人情易逐炎凉改，官路難防陷穽多。","只合收心拋世網，不須推命說天羅。","如今玉石休分別，免被無辜刖卞和。"],"tags":[]},{"title":"次韻和仲咸感懷貽道友  其二","content":["好齊生死與窮通，古往今來事略同。","軒后謾留燒藥鼎，漢皇虛築望仙宮。","鑑中容鬢看看老，夢裏榮枯旋旋空。","不逐冥鴻天外去，可憐燋爛撲燈蟲。"],"tags":[]},{"title":"次韻和仲咸對雪散吟三十韻","content":["靜對春天雪，時烹月俸茶。","久閑便澹薄，漸老厭諠譁。","徙倚終朝看，溟濛向曉加。","應同頭上髮，復亂眼中花。","光暝侵燈暗，聲繁拂竹斜。","東風吹片片，北戶積些些。","最豁三農望，勻淹百草芽。","潤勝天上露，媚掩日邊霞。","史筆應先紀，豐年的不賒。","舞縈農叟袂，飄逐使君車。","善政商於郡，優閑副使家。","酒錢隨分有，詩筆且須誇。","岸灑泉聲好，園滋薺色嘉。","無心思北闕，有興讀南華。","地隠商於洛，山綿楚與巴。","拖腸甘似鼠，畫足不爭蛇。","有病如原憲，無才敵景差。","由來叩寂寞，全勝事驕奢。","世態誠堪笑，前賢亦可嗟。","絳侯憎賈誼，白傅怨王涯。","宣室終前席，潯陽暫種畬。","升沉常自得，消息一何佳。","自顧曾傷翼，甘同不食瓜。","但全螻蟻命，敢鬭虎狼牙。","竹箭天生直，潢汙地本漥。","敢云求富貴，且免奉姦邪。","夜黑燈燒樺，朝饑飯带砂。","尚慚紆紫綬，豈望署黄麻。","親壽高如鶴，兒嬌語似鴉。","時時傾一酌，聚口笑唅呀。"],"tags":[]},{"title":"春日","content":["門冷官閑似死灰，人言今日是春來。","猶殘舊賜銀幡勝，且向山州當酒杯。"],"tags":[]},{"title":"問四皓","content":["四塚纍纍豈是仙，避秦安漢道空全。","紫芝探處應辛苦，何似腰金食萬錢。"],"tags":[]},{"title":"代答","content":["何必驂鸞上五雲，由來吾道貴全身。","君看白日沖霄者，多是偷桃竊藥人。"],"tags":[]},{"title":"和仲咸杏花三絕句  其一","content":["莫道商山節候遲，曉來簾外半空枝。","明朝落盡無蜂蝶，冷暖人情我最知。"],"tags":[]},{"title":"和仲咸杏花三絕句  其二","content":["階前已見三分落，枝上都無十日繁。","誰伴多情王副使，吟詩傾酒與招魂。"],"tags":[]},{"title":"和仲咸杏花三絕句  其三","content":["老去對花多感嘆，春來耽酒少康寧。","也知此事終無益，免被漁人笑獨醒。"],"tags":[]},{"title":"海棠木瓜二絕句 海棠贈木瓜","content":["我向商山占斷春，風流還似錦江濱。","羣花自合知羞耻，莫對西施更學顰。"],"tags":[]},{"title":"海棠木瓜二絕句 木瓜答海棠","content":["莫誇顔色鬭扶疏，穠艷繁香總是虛。","看取衛風詩什裏，只因投我得瓊琚。"],"tags":[]},{"title":"唱和暫停霖淫復作因書四韻呈仲咸兼簡宋從事","content":["山雲漠漠雨霏霏，正是騷人唱和時。","謫宦慚無賈生賦，愁霖合有謝公詩。","已妨步月塵凝榭，恐誤登高菊滿籬。","且喜賓筵得同道，不爲篇什欲何爲。"],"tags":[]},{"title":"次韻和仲咸送池秀才西遊","content":["夏課詩成又旅遊，離離秦樹葉驚秋。","青霄路在何難到，白雪才高豈易酬。","幾處讀碑尋野逕，共誰沽酒上高樓。","商於遷客曾如此，繫滯空思十二旒。"],"tags":[]},{"title":"與方演寺丞覓盆池","content":["謫宦門牆冷似村，看山廳下露莎繁。","涵星泳月無池沼，請致泓澄數斛盆。"],"tags":[]},{"title":"酬仲咸雪霽春融偶題見寄之什","content":["瓊華消散暖風來，多費陽春白雪才。","守道也知心下樂，流年爭奈鬢邊催。","君愁離別煙花好，我待量移翅羽開。","漸老分飛更堪惜，海棠凋盡始應回。"],"tags":[]},{"title":"和安邑劉宰君見贈","content":["數年侍從立丹墀，掌誥長慚格調卑。","左宦久勞青瑣夢，歸山猶負白雲期。","一生得喪唯憑道，千古聲名合在詩。","深謝多才遺佳句，此身休退是何時。"],"tags":[]},{"title":"次韻和朗公見贈","content":["朗公垂老尚吟詩，曾泛三湘看九疑。","欲問勞生心擾擾，强酬佳句思遲遲。","紅塵策馬殊無味，碧嶂携僧自合宜。","共待中條山有雪，寺樓吟盡更同誰。"],"tags":[]},{"title":"鹽池十八韻","content":["極望似江沱，漫漫起素波。","兩池泉不竭，萬古利還多。","場吏輸年額，畦丁奉月課。","收時車併載，種處地先磨。","碎顆珠淩亂，乾聲玉切瑳。","岸平開雪苑，渠滲坼銀河。","衆鵠齊翔舞，群羊自寢訛。","本源皆潟滷，異端亦鹹鹺。","沫訝浮鷗鷺，津堪漬蚌螺。","煮勞輕渤澥，煎苦笑牂牁。","雨打重歸水，菴盛更覆蓑。","盬風吹作片，烈日曬成垛。","海末知難及，蕃青的不過。","惠人餐罔闕，均□賦無頗。","涿鹿城雖近，蚩尤血若何。","有時紅爛漫，是處白嵯峨。","潤下終資國，靈長任酌蠡。","江梅須待我，金鼎始能和。"],"tags":[]},{"title":"賃宅","content":["萍流匏繫任行藏，惟指無何是我鄉。","左宦只拋紅藥案，僦居猶住玉泉坊。","白公渭北眠村舍，杜甫瀼西賃草堂。","未有吾廬莫惆悵，古來賢達盡茫茫。"],"tags":[]},{"title":"題滁州懷嵩樓","content":["昔是優賢地，今爲省過州。","非賢亦非過，醉卧懷嵩樓。"],"tags":[]},{"title":"次韻和史館丁學士赴闕書懷見示","content":["清夜哀吟敵曉鷄，行藏無玷白於圭。","陽春寡和人傳郢，肉味都忘子在齊。","絕俗文章終遠大，循資班列暫卑棲。","看君更刷鸞皇翼，一舉方知燕雀低。"],"tags":[]},{"title":"次韻和丁學士途中偶作","content":["淮海豐登接帝畿，家家耕破舊荒陂。","乳牛引犢精神健，野叟携孫鬢髮衰。","河市妓翻輕蒨袖，社筵人插小紅旗。","憑誰畫取村田樂，盡使憂民聖主知。"],"tags":[]},{"title":"出守黄州上史館相公","content":["出入西垣與內廷，十年四度直承明。","又爲太守黄州去，依舊郎官白髮生。","貧有妻賢須薄祿，老無田宅可歸耕。","未甘便葬江魚腹，敢向台階請罪名。"],"tags":[]},{"title":"栽木芙蓉","content":["憶在長洲縣，手植芙蓉花。","春栽秋成樹，枝葉青婆娑。","八月寒露下，朵朵開紅葩。","輕團蜀江錦，碎剪赤城霞。","香侵賓朋坐，艷拂人吏衙。","凌霜伴松菊，滿地如桑麻。","歲寒萬木脫，斫筍留根查。","春雷一聲動，又長新枝柯。","良因地脈宜，豈在人力多。","今來帝城裏，賃宅如蜂窠。","階前栽數根，換土擁新沙。","澆溉汲御溝，蓋覆堆野莎。","經春不出土，入夏方有芽。","窮秋竟憔悴，花小尤不嘉。","地氣移物性，自念良可嗟。","還同山野人，强爲簪組加。","妨賢將致誚，薄俸未充家。","所以多病身，少年雙鬢華。","紫微雖云貴，白髮將奈何。","會當求山郡，卧理尋煙蘿。","奉親冀豐足，委身任蹉跎。","終焉太平世，散地恣狂歌。"],"tags":[]},{"title":"聽羅評事話太湖洞庭之景因賦十韻","content":["思純十日水鄉游，歸見同年說不休。","湖闊盡疑吞澤國，洞深皆道徹宣州。","杉松自宿千年鶴，橘柚堪輕萬戶侯。","銷夏古灣長積雪，隔帆危柱幾經秋。","離離魚網垂村巷，漠漠茶煙出寺樓。","雲葉擁僧迎墨綬，浪花和鷺裹仙舟。","傳書往事人難問，鍊藥池空水自流。","明月峰高欺少室，桃花塢好似瀛洲。","許渾有句君應笑，張祜無詩我不愁。","直擬如今拋印去，雨蓑風艇狎羣鷗。"],"tags":["太湖","洞庭湖"]},{"title":"登秦嶺","content":["巉巖石上候肩舁，因想前賢似坦途。","韓愈謫官憂瘴癘，樂天左宦白髭鬚。","商於郡僻何人到，秦嶺峰高我僕痡。","且詠詩章自開解，任從霄漢落泥塗。"],"tags":[]},{"title":"贈种放處士","content":["媒雉不誘鳳，由鹿不致麟。","終南有嘉士，天子不得臣。","板輿入窮谷，同隠之推親。","種木山之阿，採蘭澗之濱。","務本不務末，求力不求人。","至孝在盡歡，飲水猶欣欣。","富貴不以道，列鼎奚足云。","行是有餘力，稽古且學文。","稽古不爲祿，學問非飾身。","立言復垂教，楊孟時有倫。","我生落世網，碌碌隨搢紳。","直躬多齬齟，左官苦漂淪。","妻孥困斗粟，親老無重茵。","入山非隠遁，去國頗悲辛。","猶顧貳車祿，縻縶丹河濱。","羨君脫覊鞅，生計在水雲。","羨君遺榮利，居處絕囂塵。","躬耕方肯食，恐蠹力穡民。","學優終不仕，孰爲觀國賓。","去去謝桂籍，行行避薄輪。","巢由自高尚，堯舜徒聖神。","况我蜉蝣輩，敢希鸞鳳羣。","猶期不遠復，一問迷途津。","他年解郡職，願許我爲鄰。"],"tags":[]},{"title":"寄鄆城蕭處士","content":["收藏家譜恐人尋，雨笠煙蓑自稱心。","夜踏月華三逕小，曉耕秋色一犂深。","庭園縱窄猶栽藥，活計雖貧不賣琴。","應笑區區未名客，九衢塵土滿衣襟。"],"tags":[]},{"title":"寄潘閬處士","content":["爛醉狂歌出上都，秋風時節憶鱸魚。","江城賣藥長將鶴，古寺看碑不下馿。","一片野心雲出岫，幾莖吟髮雪侵梳。","算應冷笑文場客，歲歲求人薦子虛。"],"tags":[]},{"title":"寄汶陽田告處士","content":["汶水年來漲綠波，先生居此興如何。","門連別浦閑垂餌，宅枕平沙好種莎。","治水共誰言鯀禹，著書空自繼丘軻。","可憐垂白無人問，却伴漁翁著釣蓑。"],"tags":[]},{"title":"贈郝處士","content":["盡見閑人話息機，唯君的箇厭輕肥。","盤中藥菜真僧舍，篋裏烟霞舊道衣。","江渚鷗鷳情已狎，洛陽櫻筍夢應稀。","縣齋喜與書齋近，公暇何妨扣竹扉。"],"tags":[]},{"title":"贈孫何丁謂","content":["三百年來文不振，直從韓柳到孫丁。","如今便可令修史，二子文章似六經。"],"tags":[]},{"title":"詠白蓮","content":["昨夜三更後，姮娥墮玉簪。","馮夷不敢受，捧出碧波心。"],"tags":[]},{"title":"詠石榴花","content":["王母庭中親見栽，張騫偷得下天來。","誰家巧婦殘針線，一撮生紅熨不開。"],"tags":[]},{"title":"錫宴清明日","content":["宴罷回來日欲斜，平康坊裏那人家。","幾多紅袖迎門笑，爭乞釵頭利市花。"],"tags":[]},{"title":"磨詩","content":["但存心裏正，無愁眼下遲。","若人輕著力，便是轉身時。"],"tags":[]},{"title":"洞庭山","content":["吳山無此秀，乘暇一遊之。","萬頃湖光裏，千家橘熟時。","平看月上早，遠覽鳥歸遲。","近古誰真賞，白雲應得知。"],"tags":["洞庭湖"]},{"title":"詩一首","content":["徒勞官職在天涯，一望家園一淚垂。","不是虎丘多勝概，拂衣歸去已多時。"],"tags":[]},{"title":"松江亭  其一","content":["登臨陡覺挹塵埃，時有清風颯滿懷。","螮蝀一條連古岸，玻璃萬頃自天來。","寒光浩渺輕煙闊，綠玉參差遠岫排。","南指閩山猶萬里，遠人歸興正無涯。"],"tags":[]},{"title":"松江亭  其二","content":["中郎亭樹據江鄉，雅稱詩翁賦醉章。","蒓菜鱸魚好時節，晚風斜日舊煙光。","一杯有味功名小，萬事無心歲月長。","安得便拋塵網去，釣舟閑倚畫欄旁。"],"tags":[]},{"title":"長洲種牡丹","content":["偶學豪家種牡丹，數枝擎露出朱欄。","晚來低面開檀口，似笑窮愁病長官。"],"tags":[]},{"title":"長洲遣興  其一","content":["七十浮生已半生，徒勞何日見功名。","折腰米賤堪羞死，負郭田荒好力耕。","庭鶴慣侵孤坐影，鄰雞應信夜吟聲。","年來更待賢良詔，咫尺松江未濯纓。"],"tags":[]},{"title":"長洲遣興  其二","content":["妻兒莫笑甑中塵，只患功名不患貧。","自覺有文行古道，可能無位泰生民。","烟村舊業勞歸夢，雪屋孤燈照病身。","投老綠袍未休去，九重天子用平人。"],"tags":[]},{"title":"詩一首","content":["盡怪吳蘇地，瓊花冷不銷。","時賢臨水國，天氣似中朝。","密逐江雲墮，輕隨海吹飄。","影沉松塢亂，片響葦蓬焦。","粉拂龍頭舫，繒鋪雁齒橋。","煮茶收歲計，宜稻採民謠。","拔笋芽先出，欺梅蕊自凋。","誰言未盈尺，猶稱不封條。","郡守齊黄霸，明君邁帝堯。","縣官惜歌詠，翻恐笑漁樵。"],"tags":[]},{"title":"憶舊游寄致仕了倩寺丞","content":["橋映家家柳，涇通處處蓮。","海山微出地，湖水遠同天。","草沒潮泥上，沙明蟹火然。","應隨白太守，十隻洞庭船。"],"tags":["洞庭湖"]},{"title":"清明感事  其一","content":["無花無酒過清明，興味蕭然似野僧。","昨夜鄰家乞新火，曉窗分與讀書燈。"],"tags":["清明节","清明","生活","凄苦"]},{"title":"清明感事  其二","content":["日轉鞦韆影漸斜，忍聞絃管在鄰家。","兒童不慣貧滋味，剛拾榆錢索買花。"],"tags":[]},{"title":"清明感事  其三","content":["榆錢零落麥開芒，魂斷南軒蝶影雙。","多謝東風相管顧，解將花片入書窗。"],"tags":[]},{"title":"中秋月","content":["明可鑑秋毫，供吟屬我曹。","隔年方得見，終夕敢辭勞。","冷向天心白，清臨露掌高。","霜臺相照處，寒色滿藍袍。"],"tags":[]},{"title":"谷簾水","content":["瀉從千仞石，寄逐九江船。","迢遞康王谷，塵埃陸羽篇。","何當結茅屋，長在水簾前。"],"tags":[]},{"title":"送牛學士知潤州","content":["詔從書殿理江干，江外生民識諫官。","京口浪花迎棹白，海門山色入樓寒。","茅君仙洞披圖見，張祜詩牌拂蘚看。","他日政成無一事，好吟新句寄長安。"],"tags":[]},{"title":"新月","content":["禁鼓樓頭第一敲，彎彎新月上林梢。","誰家寶鏡新磨出，玉匣參差蓋未交。"],"tags":[]},{"title":"詩一首","content":["一路翠煙垂柳驛，滿川紅雨落花村。","雲隨釣艇歸漁浦，潮送沙鷗入店門。"],"tags":[]},{"title":"伍子胥廟","content":["朝驅下越坂，夕飲當吳門。","停車訪古蹟，靄靄林煙昏。","青山海上來，勢若游龍奔。","星臨斗牛卷，氣與東南吞。","九折排怒濤，壯哉天地根。","落日見海色，長風卷浮雲。","山椒戴遺祠，興廢今猶存。","殘香弔木客，倒樹哀清猿。","我來久沉抱，重此英烈魂。","嗟吁屬鏤鋒，冥爾國士冤。","峨峨姑蘇臺，榛棘晚露繁。","深居麋鹿游，此事誰能論。","因之毛髮豎，落葉秋紛紛。"],"tags":[]},{"title":"官成武主簿作五首  其一","content":["釋褐來成武，始知爲政難。","每簽逃戶狀，羞作字人宦。","冷砌莓苔遍，荒城草木寒。","宦情銷已矣，時夢釣魚灘。"],"tags":[]},{"title":"官成武主簿作五首  其二","content":["釋褐來成武，徒勞自感傷。","位卑松在澗，俸薄葉經霜。","逕擁寒莎綠，門橫古木蒼。","冠纓塵已滿，未敢濯滄浪。"],"tags":[]},{"title":"官成武主簿作五首  其三","content":["釋褐來成武，經春自愧多。","晨炊猶接續，時雨未滂沱。","拂榻驚巢燕，陳書起蟄蛾。","惠民無政術，尸祿竟如何。"],"tags":[]},{"title":"官成武主簿作五首  其四","content":["釋褐來成武，閒思應舉時。","投人天下遍，瘦馬雪中騎。","秋卷何年中，春愁到處隨。","如今名已遂，爭敢話官卑。"],"tags":[]},{"title":"官成武主簿作五首  其五","content":["釋褐來成武，携家別故鄉。","北堂微祿及，南畝舊田荒。","籬菊飛秋蝶，庭莎叫夜螿。","無人慰孤寂，窗月自淒凉。"],"tags":[]},{"title":"詩一首","content":["蘭清時雨和甘棠，石壁洄瀾映塔光。","陸羽茶泉金鼎冷，右軍墨沼兔毫香。","龍潭徹底明秋月，鳳頂當空背夕陽。","乘得綠楊春曉興，玉臺井畔泛霞觴。"],"tags":[]},{"title":"句  其一","content":["帝憐守土舊時臣，添賜春光入酒尊。"],"tags":[]},{"title":"句  其二","content":["牀頭只有黄州印，鑑裏看成白髮翁。"],"tags":[]},{"title":"句  其三","content":["詩情不負齊安郡，杜牧當年與我齊。"],"tags":[]},{"title":"句  其四","content":["山州過夏如山寺，銷盡機塵見道心。"],"tags":[]},{"title":"句  其五","content":["學士舊班雲捧日，使君新政雨隨車。"],"tags":[]},{"title":"句  其六","content":["二月探供三月酒，今年未得去年錢。"],"tags":[]},{"title":"句  其七","content":["草屨布裘輕紫綬，角冠紗帽換朝簪。"],"tags":[]},{"title":"句  其八","content":["武昌官柳見毫釐，八字山遥細似眉。"],"tags":[]},{"title":"句  其九","content":["佳人方素面，對鏡理新妝。"],"tags":[]},{"title":"句  其一○","content":["風雨江城暮。"],"tags":[]},{"title":"句  其一一","content":["一回酒渴思吞海。"],"tags":[]},{"title":"句  其一二","content":["春回積雪殊冰裏，香動荒山野水濱。","带月一枝斜弄影，背風千片遠隨人。"],"tags":[]},{"title":"句  其一三","content":["飄飄粉翅和梅艷，細細香鬚伴柳絲。"],"tags":[]},{"title":"句  其一四","content":["刺史好詩兼好酒，山民名醉又名吟。"],"tags":[]},{"title":"句  其一五","content":["且留重戴士風多。"],"tags":[]},{"title":"句  其一六","content":["年來復有事堪嗟，載筆商丘鬢欲華。","酒好未陪紅杏宴，詩狂多憶刺桐花。"],"tags":[]},{"title":"句  其一七","content":["先帝升遐日，詞臣寓直時。","柩前書顧命，筆下定鴻基。"],"tags":[]},{"title":"句  其一八","content":["三入承明不知舉，看人門下放門生。"],"tags":[]},{"title":"句  其一九","content":["身後聲名文集草，眼前衣食簿書堆。"],"tags":[]},{"title":"句  其二○","content":["澤畔騷人正憔悴，道旁山鬼莫揄揶。"],"tags":[]},{"title":"句  其二一","content":["春殘葉密花枝少，睡起茶親酒盞疏。"],"tags":[]},{"title":"句  其二二","content":["水芝卧玉腕，天棘舞金絲。"],"tags":[]},{"title":"句  其二三","content":["蜘蛛雖巧不如蠶。"],"tags":[]},{"title":"句  其二四","content":["秋近草蟲亂，夜遥霜月寒。","扇聲猶泛暑，井氣忽生秋。"],"tags":[]},{"title":"句  其二五","content":["香絮亂飄梁苑雪，細條輕裊楚宮腰。"],"tags":[]},{"title":"句  其二六","content":["唐虞得良弼，姬孔是前身。","尼丘鐘骨骼，嵩嶽與精神。"],"tags":[]},{"title":"句  其二七","content":["青雲隨步登華榻，紅雪飄香入杏園。"],"tags":[]},{"title":"句  其二八","content":["杜甫且爲詩宰相。"],"tags":[]},{"title":"句  其二九","content":["繡服霍嫖姚。"],"tags":[]},{"title":"句  其三○","content":["惟有南宮竇員外，爲予垂淚閤門前。"],"tags":[]}],"_id":"content:wang-yu-cheng.json","_type":"json","_source":"content","_file":"wang-yu-cheng.json","_extension":"json"}