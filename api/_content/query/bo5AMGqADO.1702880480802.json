{"_path":"/liu-jian","_dir":"","_draft":false,"_partial":false,"_locale":"","title":"劉兼","children":[{"title":"送從弟舍人入蜀","content":["嘉陵江畔餞行車，離袂難分十里餘。","慷慨莫誇心似鐵，留連不覺淚成珠。","風光川谷梅將發，音信雲天雁未疏。","立馬舉鞭無限意，會稀別遠擬何如。"],"tags":[]},{"title":"再見從弟舍人","content":["屈指依稀十五年，鸞臺秘閣位相懸。","分飛淮甸雁行斷，重見江樓蟾影圓。","滯跡未偕朝北闕，高才方命入西川。","願君通理須還早，拜慶慈親几杖前。"],"tags":[]},{"title":"春晚寓懷","content":["一承兌澤蒞方州，八度春光照郡樓。","好景幾時官吏醉，名山時領管弦遊。","空花任爾頻侵眼，老雪從他漸滿頭。","歸去杜陵池閣在，只能歡笑不能愁。"],"tags":[]},{"title":"送文英大師","content":["屈指平陽別社蓮，蟾光一百度曾圓。","孤雲自在知何處，薄宦參差亦信緣。","山郡披風方穆若，花時分袂更凄然。","摇鞭相送嘉陵岸，迴首羣峰隔囊邊。"],"tags":[]},{"title":"早秋遊湖上亭","content":["摇落江天萬木空，雁行斜戛塞垣風。","征閨搗月離愁遠，舊館眠雲旅夢通。","郢客豈能陪下里，臯禽爭肯戀樊籠。","此心曠蕩誰相會，盡在南華十卷中。"],"tags":[]},{"title":"征婦怨","content":["金閨寂寞罷粧臺，玉筯欄干界粉腮。","花落掩關春欲暮，月圓欹枕夢初迴。","鸞膠豈續愁腸斷，龍劍難揮別緒開。","曾寄錦書無限意，塞鴻何事不歸來。"],"tags":[]},{"title":"寄高書記","content":["齊朝慶裔祖敖曹，麟角無雙鳳九毛。","聲價五侯爭辟命，文章一代振風騷。","醉琴自寄陶家意，夢枕誰聽益郡刀。","補衮應星曾奏舉，北山南海孰爲高。"],"tags":[]},{"title":"晚樓寓懷","content":["薄暮疏林宿鳥還，倚樓垂袂復憑欄。","月沉江底珠輪凈，雲鎖峰頭玉葉寒。","劉毅暫貧雖壯志，馮唐將老自低顔。","無言獨對秋風立，擬把朝簪換釣竿。"],"tags":[]},{"title":"偶有下殤因而自遣","content":["彭壽殤齡共兩空，幻泡緣影夢魂中。","缺圓宿會長如月，飄忽浮生疾似風。","脩短百年先後定，賢愚千古是非同。","南柯太守知人意，休問陶陶塞上翁。"],"tags":[]},{"title":"旭川祁宰思家而卒因述意呈秦川知己","content":["歲稔民康絕訟論，政成公暇自由身。","朝看五馬閑如社，夜擁雙姬暖似春。","家記不憂憑冢子，官資無愧是朝臣。","豈同齷齪祁員外，至死悲凉一婦人。"],"tags":[]},{"title":"偶聞官吏舉請輒有一篇寄呈成都府從弟舍人","content":["官吏潜陳借寇詞，宦情鄉夢兩相違。","青城錦水無心住，紫閣蓮峰有意歸。","張翰鱸魚因醉憶，孟光書信近春稀。","黄茅瘴色看看起，貪者猶疑別是機。"],"tags":[]},{"title":"春遊","content":["柳成金穗草如茵，載酒尋花共賞春。","先入醉鄉君莫問，十年風景在三秦。"],"tags":[]},{"title":"再看光福寺牡丹","content":["去年曾看牡丹花，蛺蝶迎人傍綵霞。","今日再遊光福寺，春風吹我入仙家。","當筵芬馥歌脣動，倚檻嬌羞醉眼斜。","來歲未朝京闕去，依前和露載歸衙。"],"tags":[]},{"title":"從弟舍人惠茶","content":["曾求芳茗貢蕪詞，果沐頒霑味甚奇。","龜背起紋輕炙處，雲頭翻液乍烹時。","老丞倦悶偏宜矣，舊客過從別有之。","珍重宗親相寄惠，水亭山閣自携持。"],"tags":[]},{"title":"登郡樓書懷三首  其一","content":["烟雨樓臺漸晦冥，錦江澄碧浪花平。","卞和未雪荆山耻，莊舄空傷越國情。","天際寂寥無雁下，雲端依約有僧行。","登高欲繼離騷詠，魂斷愁深寫不成。"],"tags":[]},{"title":"登郡樓書懷三首  其二","content":["邊郡荒凉悲且歌，故園迢遞隔烟波。","琴聲背俗終如是，劍氣衝星又若何。","朝客漸通書信少，釣舟頻引夢魂多。","北山更有移文者，白首無塵歸去麽。"],"tags":[]},{"title":"登郡樓書懷三首  其三","content":["莫嗔阮氏哭途窮，萬代深沉恨亦同。","瑞玉豈知將抵鵲，鉛刀何事却屠龍。","九夷欲適嗟吾道，五柳終歸效古風。","獨倚郡樓無限意，滿江烟雨正冥濛。"],"tags":[]},{"title":"春夕遣懷","content":["窮通分定莫凄凉，且放歡情入醉鄉。","范蠡扁舟終去相，馮唐半世只爲郎。","風飄玉笛梅初落，酒泛金樽月未央。","休把虛名撓懷抱，九原丘壠盡侯王。"],"tags":[]},{"title":"貴遊","content":["綉衣公子宴池塘，淑景融融萬卉芳。","珠翠照天春未老，管弦臨水日初長。","風飄柳線金成穗，雨洗梨花玉有香。","醉後不能離綺席，擬憑青帝繫斜陽。"],"tags":[]},{"title":"中春登樓二首  其一","content":["金盃不以滌愁腸，江郡芳時憶故鄉。","兩岸烟花春富貴，一樓風月夜凄凉。","王章莫耻牛衣淚，潘岳休驚鶴鬢霜。","歸去蓮花歸未得，白雲深處有茅堂。"],"tags":[]},{"title":"中春登樓二首  其二","content":["古今通塞莫咨嗟，謾把霜髯敵歲華。","失手已慚蛇有足，用心休爲鼠無牙。","九天雲凈方憐月，一夜風高便厭花。","獨倚郡樓人不會，釣舟春浪接平沙。"],"tags":[]},{"title":"中春宴遊","content":["二月風光似洞天，紅英翠萼蔟芳筵。","楚王雲雨迷巫峽，江令文章媚蜀箋。","歌黛久顰春岫歛，舞衣新綉曉霞鮮。","酒闌香袂初分散，笑指漁翁釣暮烟。"],"tags":[]},{"title":"江岸獨步","content":["醉卓寒筇傍水行，漁翁不會獨吟情。","龜能顧印誰相重，鶴偶乘軒自可輕。","簪組百年終長物，文章千古亦虛名。","是非得喪皆閑事，休向南柯與夢爭。"],"tags":[]},{"title":"咸陽懷古","content":["高秋咸鎬起霜風，秦漢荒陵樹葉紅。","七國鬭鷄方賈勇，中原逐鹿更爭雄。","南山漠漠雲常在，渭水悠悠事旋空。","立馬舉鞭遥望處，阿房遺址夕陽東。"],"tags":[]},{"title":"倦學","content":["樂廣亡來水鏡稀，宓妃嫫母混妍媸。","且於霧裏藏玄豹，休向窗中問碧鷄。","百氏典墳空自苦，一堆螢雪竟誰知。","門前春色芳如晝，好掩書齋任所之。"],"tags":[]},{"title":"晝寢","content":["花落青苔錦數重，書淫不覺避春慵。","恣情枕上飛莊蝶，任爾雲間騁陸龍。","玉液未能消氣魄，牙籤方可滌昏蒙。","起來已被詩魔引，窗外寒敲翠竹風。"],"tags":[]},{"title":"簡豎儒","content":["蹄涔豈信有滄浪，螢火何堪並太陽。","淵奧未曾探禹穴，矜誇便擬越丘牆。","小巫神氣終須怯，下俚音聲必不長。","近日冰壺多晦昧，虎皮羊質也觀光。"],"tags":[]},{"title":"春夕寓興","content":["忘憂何必在庭萱，是事悠悠竟可寬。","酒病未能辭錦里，春狂又擬入桃源。","風吹楊柳絲千縷，月照梨花雪萬團。","閑泥金徽度芳夕，幽泉石上自潺湲。"],"tags":[]},{"title":"江樓望鄉寄內子","content":["獨上江樓望故鄉，淚襟霜笛共凄凉。","雲生隴首秋雖早，月在天心夜已長。","魂夢只能隨蛺蝶，烟波無計學鴛鴦。","蜀箋都有三千幅，總寫離情寄孟光。"],"tags":[]},{"title":"春晝醉眠","content":["朱欄芳草綠纖纖，欹枕高堂卷晝簾。","處處落花春寂寂，時時中酒病厭厭。","塞鴻信斷雖堪訝，梁燕詞多且莫嫌。","自有卷書銷永日，霜華未用鬢邊添。"],"tags":[]},{"title":"命妓不至","content":["琴中難挑孰憐才，獨對良宵酒數盃。","蘇子黑貂將已敝，宋弘青鳥又空迴。","月空凈牖霜成隙，風卷殘花錦作堆。","欹枕夢魂何處去，醉和春色入天台。"],"tags":[]},{"title":"誡是非","content":["巧舌如簧總莫聽，是非多自愛憎生。","三人告母雖投杼，百犬聞風只吠聲。","辨玉且寬和氏罪，誣金須認不疑情。","因思疇昔遊談者，六國交馳亦受烹。"],"tags":[]},{"title":"自遣","content":["未上亨衢獨醉吟，賦成無處博黄金。","家人莫問張儀舌，國士須知豫讓心。","照乘始堪沽善價，陽春爭忍混凡音。","鵾鵬鱗翼途程在，九萬風雲海浪深。"],"tags":[]},{"title":"蓮塘霽望","content":["新秋菡萏發紅英，向晚風飄滿郡馨。","萬疊水紋羅乍展，一雙鸂鶒綉初成。","採蓮奴散吳歌闋，拾翠人歸楚雨晴。","遠岸牧童吹短笛，蓼花深處信牛行。"],"tags":[]},{"title":"秋夕書懷二首  其一","content":["荒僻淹留歲已深，解龜無計恨難任。","守方半會蠻夷語，賀厦全忘燕雀心。","夜靜倚樓悲月笛，秋寒欹枕泣霜砧。","宦情總逐愁腸斷，一筯鱸魚直萬金。"],"tags":[]},{"title":"秋夕書懷二首  其二","content":["直氣從來不入時，掩關慵更釣磻溪。","斯文未喪宣尼歎，吾道將窮阮籍悲。","輕粉覆牆凝夜砌，亂金鋪菊織秋籬。","南陽卧久無人問，薄命非才有可疑。"],"tags":[]},{"title":"長春節","content":["聖朝佳節遇長春，跪捧金爐祝又焚。","寶藏發來天地秀，兵戈銷後帝皇尊。","太平基址千年永，混一車書萬古存。","更有馨香滿芳檻，和風遲日在蘭蓀。"],"tags":[]},{"title":"對雨","content":["幽庭凝碧亦漣漪，簷霤聲繁聒夢歸。","半岫金烏纔委照，一川石燕又交飛。","濯枝霢霂梅花吐，吹渚飄颻暑氣微。","因憶故園閑釣處，蒼苔斑駁滿漁磯。"],"tags":[]},{"title":"登樓寓望","content":["憑高多是偶汍瀾，紅葉何堪照病顔。","萬疊雲山供遠恨，一軒風物送秋寒。","背琴鶴客歸松徑，橫笛牛童卧蓼灘。","獨倚郡樓無限意，夕陽西邁水東邊。"],"tags":[]},{"title":"訪飲妓不遇招酒徒不至","content":["小橋流水接平沙，何處行雲不在家。","畢卓未來輕竹葉，劉晨重到殢桃花。","琴樽冷落春將盡，幃幌蕭條日又斜。","回首却尋芳草路，金鞭拂柳思無涯。"],"tags":[]},{"title":"春宴河亭","content":["柳擺輕絲拂嫩黄，檻前流水滿池塘。","一筵金翠臨芳岸，四面烟花出粉牆。","舞袖逐風翻綉浪，歌塵隨燕下雕梁。","蠻箋象管休凝思，且放春心入醉鄉。"],"tags":[]},{"title":"夢歸故園二首  其一","content":["桐葉飛霜落井欄，菱花藏雪助衰顔。","夜窗颯颯摇寒竹，秋枕迢迢夢故山。","臨水釣舟橫葦岸，隔溪禪侶啟柴關。","覺來依舊三更月，離緒鄉心起萬端。"],"tags":[]},{"title":"夢歸故園二首  其二","content":["舊館秋寒一夢長，水簾疏影入迴塘。","宦情率爾拖漁艇，客恨依然在燕梁。","白鷺獨飄山面雪，紅蕖全謝鏡心香。","起來不語無人會，醉倚東軒半夕陽。"],"tags":[]},{"title":"新竹","content":["近窗卧砌兩三叢，佐靜添幽別有功。","影鏤碎金初透月，聲敲寒玉乍摇風。","無憑費叟烟波碧，莫信湘妃淚點紅。","自是子猷偏愛爾，虛心高節雪霜中。"],"tags":[]},{"title":"木芙蓉","content":["素靈失律詐風流，强把芳菲半載偷。","是葉葳蕤霜照夜，此花爛熳火燒秋。","謝蓮色淡爭堪種，陶菊香穠亦合羞。","誰道金風能肅物，因何厚薄不相侔。"],"tags":[]},{"title":"玉燭花","content":["裊裊香英三四枝，亭亭紅艷照階墀。","正當晚檻初開處，恰似春闈就試時。","少女不吹方熠爚，東君偏惜未離披。","夜深斜倚朱欄外，擬把隣光借與誰。"],"tags":[]},{"title":"新蟬","content":["齊女幈幃失舊容，侍中冠冕有芳蹤。","翅翻晚鬢尋香露，聲引秋絲逐遠風。","旅館聽時髭欲白，戍樓聞處葉多紅。","只知送恨添愁事，誰見凌霄羽蛻功。"],"tags":[]},{"title":"晨鷄","content":["朱冠金距綵毛身，昧爽高聲已報晨。","作瑞莫慚先貢楚，擅場須信獨推秦。","淮南也伴升仙犬，函谷曾容借曉人。","此日卑棲隨飲啄，宰君驅我亦相馴。"],"tags":[]},{"title":"春燕","content":["多時窗外語呢喃，只要佳人卷綉簾。","大厦已成須慶賀，高門頻入莫憎嫌。","花間舞蝶和香趁，江畔春泥带雨啣。","栖息數年情已厚，營巢爭肯傍他簷。"],"tags":[]},{"title":"萬葛樹","content":["葉如羽蓋豈堪論，百步清陰鎖綠雲。","善政已聞思召伯，英風偏稱號將軍。","靜鋪講席麟經潤，高拂□枝兔影分。","更有歲寒霜雪操，莫將樗櫟擬相羣。"],"tags":[]},{"title":"秋夕書懷呈戎州郎中  其一","content":["素律初迴枕簟凉，松風飄泊入華堂。","談鷄寂默紗窗靜，夢蝶蕭條玉漏長。","歸去水雲多阻隔，別來情緒足悲傷。","霜砧月笛休相引，只有離襟泪兩行。"],"tags":[]},{"title":"秋夕書懷呈戎州郎中  其二","content":["風送秋荷滿鼻香，竹聲敲玉近虛廊。","夢迴故國情方黯，月過疏簾夜正凉。","菱鏡也知移艷態，錦書其柰隔年光。","鸞膠處處難尋覓，斷盡相思寸寸腸。"],"tags":[]},{"title":"重陽感懷二首  其一","content":["重陽不忍上高樓，寒菊年年照暮秋。","萬疊故山雲總隔，兩行香淚血和流。","黄茅莽莽連邊郡，紅葉紛紛落釣舟。","歸計未成年漸老，茱萸羞戴雪霜頭。"],"tags":[]},{"title":"重陽感懷二首  其二","content":["載花乘酒上高山，四望秋空八極寬。","蜀國江山存不得，劉家豚犬取何難。","張儀舊壁蒼苔厚，葛亮荒祠古木寒。","獨對斜陽更惆悵，錦江東注似波瀾。"],"tags":[]},{"title":"蜀都道中作","content":["劍關雲棧亂崢嶸，得喪何由險與平。","千載龜城終失守，一堆鬼錄謾留名。","季年必不延昏主，薄賞那堪激懦兵。","李特後來多二世，納降歸擬盡公卿。"],"tags":[]},{"title":"蜀都春晚感懷","content":["蜀都春色漸離披，夢斷雲空事莫追。","宮闕一城荒作草，王孫猶自醉如泥。","誰家玉笛吹殘照，柳市金絲拂舊堤。","可惜錦江無錦濯，海棠花下杜鵑啼。"],"tags":[]},{"title":"新迴車院筵上作","content":["迴車院了未迴車，三載疲民詠袴襦。","借寇已承英主詔，乞骸須上老臣書。","黄金蜀柳籠朱戶，碧玉湘筠映綺疏。","因問滿筵詩酒客，錦江何處有鱸魚。"],"tags":[]},{"title":"宣賜錦袍設上贈諸郡客","content":["十月芙蓉花滿枝，天庭驛騎賜寒衣。","將同玉蝶侵肌冷，也遣金鵬遍體飛。","夜卧始知多忝竊，晝行方覺轉光輝。","深冬若得朝丹闕，太華峰前衣錦歸。"],"tags":[]},{"title":"海棠花","content":["淡淡微紅色不深，依依偏得似春心。","烟輕虢國顰歌黛，露重長門歛淚衿。","低傍綉簾人易折，密藏香蕊蝶難尋。","良宵更有多情處，月下芬芳伴醉吟。"],"tags":[]},{"title":"春晚閑望","content":["東風滿地是梨花，只把琴心殢酒家。","立處晚樓橫短笛，望中春草接平沙。","雁行斷續晴天遠，燕翼參差翠幕斜。","歸計未成頭欲白，釣舟烟浪思無涯。"],"tags":[]},{"title":"寄酬滑州文秀大師","content":["分飛屈指十三年，菡萏峰前別社蓮。","薄宦偶然來左蜀，孤雲何事在南燕。","一封瑶檢音初達，兩處金沙色共圓。","珍重湯休惠佳句，郡齋吟久不成眠。"],"tags":[]},{"title":"寄長安鄭員外","content":["屈指良交十四人，隙駒風燭漸爲塵。","當初花下三秦客，只有天涯二老身。","乘醉幾同遊北內，尋芳多共謁東鄰。","此時阻隔關山遠，月滿江樓淚滿巾。"],"tags":[]},{"title":"貽諸學童","content":["橫經叉手步還趨，積善方知慶有餘。","五箇小雛離學院，一行新雁入貧居。","攘羊告罪言何直，舐犢牽情理豈虛。","勸汝立身須苦志，月中丹桂自扶疏。"],"tags":[]},{"title":"對鏡","content":["青鏡重磨照白鬚，白鬚閑撚意何如。","故園迢遞千山外，荒郡淹留四載餘。","風送竹聲侵枕簟，月移花影過庭除。","秋霜滿領難消釋，莫讀離騷失意書。"],"tags":[]},{"title":"中夏晝卧","content":["寂寂無憀九夏中，傍簷依壁待清風。","壯圖奇策無人問，不及南陽一卧龍。"],"tags":[]},{"title":"到郡後寄西川從弟舍人右司閻郎中齊殿院","content":["蜀路新修盡坦平，交親深幸再逢迎。","正當返袂思鄉國，却似歸家見弟兄。","霑澤只慚堯綍重，泝流還喜范舟輕。","欲將感戀裁書旨，多少魚箋寫得成。"],"tags":[]},{"title":"初至郡界","content":["嘉陵江畔接榮川，兩畔旌旗下瀨船。","郡印已分炎瘴地，朝衣猶惹御爐烟。","蓮塘小飲香隨艇，月榭高吟水壓天。","錦字莫嫌歸路遠，華夷一統太平年。"],"tags":[]},{"title":"送二郎君歸長安","content":["我兒辭去淚雙流，蜀郡秦川兩處愁。","紅葉滿山歸故國，黄茅徧地住他州。","荷衣曉掛慚官吏，菱鏡秋窺訝鬢髹。","好向雲泉營舊隠，莫教莊叟畏犧牛。"],"tags":[]},{"title":"登郡樓書事","content":["偶奉綸書蒞旭川，郡樓嘉致盡依然。","松欹鳥道雲藏寺，月滿漁舟水浸天。","望帝古祠花簇簇，錦城歸路草芊芊。","有時倚檻垂雙袂，故國風光似眼前。"],"tags":[]},{"title":"酬勾評事","content":["閑庭欹枕正悲秋，忽覺新編涴遠愁。","才薄只愁安雁戶，年高空憶復漁舟。","鷺翹皓雪臨汀岸，蓮裊紅香匝郡樓。","對景却慚無藻思，南金荆玉卒難酬。"],"tags":[]},{"title":"郡樓閑望書懷","content":["郡城樓閣遶江濱，風物清秋入望頻。","銅鼓祭龍雲塞廟，蘆花飄市雪粘人。","蓮披凈沼羣香散，鷺點寒烟玉片新。","歸去杜陵池館在，且將朝服拂埃塵。"],"tags":[]},{"title":"郡齋寓興","content":["依約樊川似旭川，郡齋風物盡蕭然。","秋庭碧蘚鋪雲錦，晚閣紅蕖簇水仙。","醉筆語狂揮粉壁，歌梁塵亂拂花鈿。","情懷放蕩無羈束，地角天涯亦信緣。"],"tags":[]},{"title":"春游","content":["摇摇離緒不能持，滿郡花開酒熟時。","羞聽黄鶑求善友，强隨綠柳展愁眉。","隔雲故國山千疊，傍水芳林錦萬枝。","聖主未容歸北闕，且將勤儉撫南夷。"],"tags":[]},{"title":"春宵","content":["春雲春日共朦朧，滿院梨花半夜風。","宿酒未醒珠箔卷，艷歌初闋玉樓空。","五湖范蠡才堪重，六印蘇秦道不同。","再取素琴聊假寐，南柯靈夢莫相通。"],"tags":[]},{"title":"芳春","content":["微雨微風隔晝簾，金爐檀炷冷慵添。","桃花滿地春牢落，柳絮成堆雪棄嫌。","寶瑟不能邀卓氏，綵毫何必夢江淹。","宦情歸興休相撓，隼旆漁舟總未厭。"],"tags":[]},{"title":"春霽","content":["春霽江山似畫圖，醉垂鞭袂出康衢。","猖狂亂打貔貅鼓，稽懶慵修鴛鷺書。","老色漸來欺鬢髮，閑情將欲傲簪裾。","苔錢遍地知多少，買得花枝不落無。"],"tags":[]},{"title":"春夜","content":["薄薄春雲籠皓月，杏花滿地堆香雪。","醉垂羅袂倚朱欄，小數玉仙歌未闋。"],"tags":[]},{"title":"西齋","content":["西齋新竹兩三莖，也有風敲碎玉聲。","莫恨移來欄檻遠，譬如元本此間生。"],"tags":[]},{"title":"春怨","content":["繡林紅岸落花鈿，故去新來感自然。","絕塞杪春悲漢月，長林深夜泣緗弦。","錦書雁斷應難寄，菱鏡鸞孤貌可憐。","獨倚畫屏人不會，夢魂纔別戍樓邊。"],"tags":[]},{"title":"宴遊池館","content":["綺筵金碧照芳菲，酒滿瑶卮水滿池。","去歲南岐離郡日，今春東蜀看花時。","儉蓮發臉當籌著，緒柳生腰按柘枝。","座客半酣言笑狎，孔融懷抱正怡怡。"],"tags":[]},{"title":"去年今日","content":["去年今日到榮州，五騎紅塵入郡樓。","貔虎只知迎太守，蠻夷不信是儒流。","姦豪已息時將泰，疲瘵全蘇歲又周。","聖主若容辭重祿，便歸烟水狎羣鷗。"],"tags":[]}],"_id":"content:liu-jian.json","_type":"json","_source":"content","_file":"liu-jian.json","_extension":"json"}