{"_path":"/jia-huang-zhong","_dir":"","_draft":false,"_partial":false,"_locale":"","title":"賈黄中","children":[{"title":"伏睹禁林盛事謹賦一章","content":["璇題飛白御毫新，三體瓊章妙入神。","特賜禁林爲盛事，只緣明主重名臣。","青編輝映輕前古，丹地深嚴隔世塵。","金籙禎祥非是寶，玉堂名號此方貞。","恩榮誰比烟霄客，文彩長懸日月輪。","爲報鼇宮主人道，蓬萊全勝昔時春。"],"tags":[]},{"title":"桂林還珠洞","content":["赫赫威聲震百蠻，昔携筐筥溷谿山。","無人爲起文淵問，端的珠還薏苡還。"],"tags":[]},{"title":"吟貽宣議大師英上人","content":["金僊子便是師師，高道寧容世綱羈。","浩浩心田龍可擾，飄飄行止鶴應知。","塵機擺落超三界，古篆沉研冠一時。","莫怪伊余苦珍重，白蓮花社有心期。"],"tags":[]},{"title":"送新知永州潘宮贊若沖赴任","content":["鴛鷺行中已著名，頌條暫慰遠民情。","道途行去乘軺貴，鄉里過時畫錦榮。","鈴閣曉開江月滿，戟枝寒照雪峰明。","知君游刃多餘暇，莫忘新詩寄鳳城。"],"tags":[]},{"title":"題華林書院","content":["旌陽舊山曲，書室構山前。","景物塵埃外，軒窗樹石邊。","寧惟集儒業，兼恐混神僊。","百行家門最，宜當世有賢。"],"tags":[]}],"_id":"content:jia-huang-zhong.json","_type":"json","_source":"content","_file":"jia-huang-zhong.json","_extension":"json"}