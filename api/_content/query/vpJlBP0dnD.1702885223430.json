{"_path":"/zhang-bing","_dir":"","_draft":false,"_partial":false,"_locale":"","title":"張秉","children":[{"title":"清風十韻","content":["何處來蘋末，蕭騷盡四鄰。","金莖吹曉露，玉宇動輕塵。","易水離歌闋，齊紈怨思新。","泛蘭迷舊澤，落帽會佳辰。","籬菊飄香遠，庭桐墜葉頻。","帆開五湖客，槎去九霄人。","曲沼鋪紋簟，平蕪偃綠茵。","鴻飛資羽翮，鷹擊助精神。","仙馭歸堪待，琴松韻更真。","披襟同楚樹，千古自相親。"],"tags":[]},{"title":"戊申年七夕五絕  其一","content":["斜漢西傾桂魄新，停梭今夕度天津。","世間縱有支機石，誰是成都賣卜人。"],"tags":[]},{"title":"戊申年七夕五絕  其二","content":["紅蕖爛熳碧池香，羅綺三千侍漢皇。","阿母暫來成底事，茂陵宮桂已蒼蒼。"],"tags":[]},{"title":"戊申年七夕五絕  其三","content":["香階寶砌靜無塵，遥指星河再拜人。","若把離情今夕說，世間生死最傷神。"],"tags":[]},{"title":"戊申年七夕五絕  其四","content":["北斗城高禁漏多，漢家宮殿奏笙歌。","漫教青鳥傳消息，金簡長生得也麽。"],"tags":[]},{"title":"戊申年七夕五絕  其五","content":["珠箔風輕月似鈎，還看錦繡結高樓。","堪傷乞巧年年事，未識君王已白頭。"],"tags":[]},{"title":"鄭州聯句","content":["函關秋霽雁初迴，六里商於曉色開。","四皓有靈應笑我，謫官方始入山來。"],"tags":[]},{"title":"句","content":["疊石自然成鴈塔，貯泓依舊作龍塘。"],"tags":[]}],"_id":"content:zhang-bing.json","_type":"json","_source":"content","_file":"zhang-bing.json","_extension":"json"}