{"_path":"/lu-zhen","_dir":"","_draft":false,"_partial":false,"_locale":"","title":"路振","children":[{"title":"贈安邑簿伍彬歸隠","content":["考終秋鬢白，歸隠舊峰前。","庭樹鳥頻啄，山房人尚眠。","寒巖落桂子，野水過茶煙。","已結勞生念，虔心向竺乾。"],"tags":[]},{"title":"題惠泉師壁","content":["漢公嘗說惠泉師，解講楞嚴解賦詩。","今日我來師已去，草堂風雨立多時。"],"tags":[]},{"title":"伐棘篇","content":["伐棘何所山之巔，秋風颾颾棘子丹。","折根破柢堅且頑，斸夫趦趄汗污顔。","攢鋒束芒趨道還，𦽑之森森繚長藩。","暮冬號風雪暗天，漏寒不鳴守犬眠。","主人堂上多金錢，東陵暴客來窺垣。","舉手觸鋒身隕顛，千矛萬戟爭後先。","襟袖結裂不可揎，蹠破指傷流血殷。","神離氣沮走蹁躚，數尺之牆弗復攀。","索頭醜奴搔河壖，朔方屯師連七年。","木波馬領沙填填，氣脈不絕如喉咽。","官軍虎怒思吼軒，强弩一發山河穿。","將不叶謀空即安，翫養小醜成隕顛。","推芻挽粟徒喧喧，邊臣無心靖國艱。","爲余諷此伐棘篇。"],"tags":[]},{"title":"句  其一","content":["瘴海千枝霧，驪山一騎塵。"],"tags":[]},{"title":"句  其二","content":["君恩來萬里，客路出千山。"],"tags":[]}],"_id":"content:lu-zhen.json","_type":"json","_source":"content","_file":"lu-zhen.json","_extension":"json"}