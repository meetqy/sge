{"_path":"/song-bai","_dir":"","_draft":false,"_partial":false,"_locale":"","title":"宋白","children":[{"title":"宮詞  其一","content":["千官朝謁五門前，一路春風蠟燭烟。","宮漏乍停班已定，紫雲開處望堯天。"],"tags":[]},{"title":"宮詞  其二","content":["萬國車書一太平，宮花無數管弦聲。","近臣入奏新祥瑞，昨夜黄河徹底清。"],"tags":[]},{"title":"宮詞  其三","content":["律管飛灰報早春，壽陽梅淡落香裀。","詞人競進新詩入，俊思無過白舍人。"],"tags":[]},{"title":"宮詞  其四","content":["十二樓前御柳垂，九重城裏百花時。","宣州恰進紅絲毯，便遣宮娥舞柘枝。"],"tags":[]},{"title":"宮詞  其五","content":["彤廷立仗雪初銷，仙樂空懸讌百寮。","齊指終南稱萬壽，遠平香案碧岧嶢。"],"tags":[]},{"title":"宮詞  其六","content":["樓前宣赦掣金雞，大禮新成彩仗歸。","萬歲聲高天地喜，慶雲飛上衮龍衣。"],"tags":[]},{"title":"宮詞  其七","content":["中使傳宣出未央，外宮庭燎發榮光。","怪來連夜催儀注，元是平明冊五王。"],"tags":[]},{"title":"宮詞  其八","content":["掖庭宮女僅千人，有勅都教放出門。","戀主頓忘幽憤意，促辭中使盡啼痕。"],"tags":[]},{"title":"宮詞  其九","content":["翰苑新除李謫仙，鼇宮春雨濕花磚。","宣來立草和親詔，一筆書成對御前。"],"tags":[]},{"title":"宮詞  其一○","content":["龍腦天香撒地衣，錦書新冊太真妃。","宮官一夜鋪黄道，却踏金蓮步步歸。"],"tags":[]},{"title":"宮詞  其一一","content":["飛烟縹緲拂樓臺，纔捲珠簾雉扇開。","春滿天顔兩眉喜，玉關新有捷書來。"],"tags":[]},{"title":"宮詞  其一二","content":["水殿東西夾翠樓，春乘步輦過瀛洲。","赭袍如日花如錦，一半宮人盡裹頭。"],"tags":[]},{"title":"宮詞  其一三","content":["繡鞍新轡飾玫瑰，隨駕堤邊試馬回。","苑蕙香輕沙路濕，玉蹄沾得落花來。"],"tags":[]},{"title":"宮詞  其一四","content":["帝誥皇墳味有餘，萬幾無暇旋生疏。","終須別置三千女，分記金華殿裏書。"],"tags":[]},{"title":"宮詞  其一五","content":["後苑秋晴校獵歸，淡粧宮女盡戎衣。","數中供奉誰精熟，斜勒驕驄掠草飛。"],"tags":[]},{"title":"宮詞  其一六","content":["春雪輕輕灑露盤，真珠箔外玉勾欄。","仙妃未起宮娃小，錯報西樓曉月寒。"],"tags":[]},{"title":"宮詞  其一七","content":["玉殿金扉夜不扃，露華如水洗圓靈。","昭陽女伴新承寵，心祝君王拜壽星。"],"tags":[]},{"title":"宮詞  其一八","content":["宮門閒掩獸鐶斜，微雨新晴滿地花。","番次未當車駕出，却尋同伴學宣麻。"],"tags":[]},{"title":"宮詞  其一九","content":["離宮春晚雨霏霏，日晚君王带雨歸。","翠輦急行紅袂濕，中途方憶瓦油衣。"],"tags":[]},{"title":"宮詞  其二○","content":["天玉風清北內聞，東朝相慶冊儲君。","春坊曉奏元良瑞，雞戟門西現彩雲。"],"tags":[]},{"title":"宮詞  其二一","content":["雙雙金剎出宮牆，內寺幡花散道場。","妃子不來春雨細，玉真公主代行香。"],"tags":[]},{"title":"宮詞  其二二","content":["歡笑聲高出禁園，祿兒新樣繡初翻。","青娥阿監知非禮，心怕君王不敢言。"],"tags":[]},{"title":"宮詞  其二三","content":["貪領吳娃唱鷓鴣，洞簫詞賦頓生疏。","沉吟不記當時字，却向宮中問婕妤。"],"tags":[]},{"title":"宮詞  其二四","content":["碁品從來重一先，後庭無事綠窗閑。","昭容不賭尋常物，言得千金紫玉環。"],"tags":[]},{"title":"宮詞  其二五","content":["砌臺春暖映垂楊，皇子皇孫戲艷陽。","半騃半驕花裏鬧，真珠線斷紫羅囊。"],"tags":[]},{"title":"宮詞  其二六","content":["水晶宮閉月光鋪，羯鼓聲乾雨點麤。","一曲未終餘思在，急宣前殿喚花奴。"],"tags":[]},{"title":"宮詞  其二七","content":["春宵宮女著春綃，鈴索無風自動摇。","晝下珠簾猧子睡，紅蕉窠下對芭蕉。"],"tags":[]},{"title":"宮詞  其二八","content":["微雨點月漢宮秋，水殿疏螢黑處流。","鳳管不調慵進曲，却排銀燭夜藏鈎。"],"tags":[]},{"title":"宮詞  其二九","content":["竹宮春祀望神仙，百和烟高雜絳烟。","中夜上元來玉座，五雲隨鳳駕珠軿。"],"tags":[]},{"title":"宮詞  其三○","content":["小蘇年少最多才，半酒扶將入內來。","重飲玉鍾方下筆，思泉如涌不勞催。"],"tags":[]},{"title":"宮詞  其三一","content":["昨日傳宣喚打毬，星丸月杖奉宸遊。","上陽宮女偏蹻捷，爭得樓前第一籌。"],"tags":[]},{"title":"宮詞  其三二","content":["紅騎翩翩小繡旗，苑中秋雁恰來時。","何妨十日方歸內，料得千官總不知。"],"tags":[]},{"title":"宮詞  其三三","content":["蕭蕭宮樹正秋風，虎圈門開輦路通。","金屋阿嬌心膽小，却嗔馮媛獨當熊。"],"tags":[]},{"title":"宮詞  其三四","content":["御府書蹤字字奇，散教宮女倣來時。","研精筆法難停穩，併恨羲之與獻之。"],"tags":[]},{"title":"宮詞  其三五","content":["去年因戲賜霓裳，權戴金冠奉玉皇。","久著淡黄心覺厭，春來不敢便紅粧。"],"tags":[]},{"title":"宮詞  其三六","content":["驃國朝天進樂時，宮商依約似龜茲。","教坊風便伶官俊，全曲偷將並不知。"],"tags":[]},{"title":"宮詞  其三七","content":["道院秋眠對綺疏，翻思十五入宮初。","花前聽得君王道，禁掖三千總不如。"],"tags":[]},{"title":"宮詞  其三八","content":["天子今朝就食遲，延英徵得逸人歸。","靈臺監裏知嘉瑞，隔月先曾奏少微。"],"tags":[]},{"title":"宮詞  其三九","content":["彤管先修女史箴，清才絕妙繼詞林。","玉纖親出黄金賜，愈見中宮逮下心。"],"tags":[]},{"title":"宮詞  其四○","content":["白蓮亭下柳垂絲，正是春波涮馬時。","宮女隔花相倚看，如龍步驟出漣漪。"],"tags":[]},{"title":"宮詞  其四一","content":["慢拍紅牙轉眼波，念奴樓上一聲歌。","春喉爽朗天顔喜，不遣簾前樂器和。"],"tags":[]},{"title":"宮詞  其四二","content":["樂府新呈按舞圖，教時仍遣促功夫。","梨園弟子知天意，月五樓前欲大酺。"],"tags":[]},{"title":"宮詞  其四三","content":["南宮春牓奏賢良，萬乘臨軒試一場。","賦出御題深稱旨，狀元先拜秘書郎。"],"tags":[]},{"title":"宮詞  其四四","content":["春雲如鶴惹銀臺，銀牓宮門隔水開。","女史尚書供甲令，玉妃明日祀高禖。"],"tags":[]},{"title":"宮詞  其四五","content":["御製新成喜雪篇，六宮傳寫滿香牋。","金鑾殿女曾偷和，不敢將呈萬乘前。"],"tags":[]},{"title":"宮詞  其四六","content":["雪鶻輕籠好六梢，五方供進內家調。","靈和殿上乘風颺，一點秋星印碧霄。"],"tags":[]},{"title":"宮詞  其四七","content":["宮花灼灼柳綿綿，一道春風響靜鞭。","駕出未知何處去，月華池上教龍舡。"],"tags":[]},{"title":"宮詞  其四八","content":["絲絲新織御{革斿}韁，紫燕春鞍照地光。","雙控墜梢皆侍女，玉鞭柔軟拂垂楊。"],"tags":[]},{"title":"宮詞  其四九","content":["龍焙中春進乳茶，金瓶湯沃越甌花。","玉堂宣賜元承旨，明日登庸降白麻。"],"tags":[]},{"title":"宮詞  其五○","content":["新生帝子浴漪蘭，三日宮中列綺筵。","嬪御稱觴呼萬歲，笙歌一片夜掀天。"],"tags":[]},{"title":"宮詞  其五一","content":["日影風烏樹影濃，黄門輕騎疾如風。","一行御札緣何事，勅借寧王避暑宮。"],"tags":[]},{"title":"宮詞  其五二","content":["如何帝女降鈞天，澤國增封舊粉田。","仙史多才顔似玉，乘鸞消息在今年。"],"tags":[]},{"title":"宮詞  其五三","content":["金堂曲讌夜厭厭，仙樂聲清御酒黏。","不用司宮排蠟燭，海人新貢夜明簾。"],"tags":[]},{"title":"宮詞  其五四","content":["雪梅初謝小桃芳，院院鶑啼報海棠。","昨日司花新奉勅，後園差使結丁香。"],"tags":[]},{"title":"宮詞  其五五","content":["甘州唱罷曉光新，簇簇才人與美人。","不分昭陽趙飛燕，漢皇誇是掌中身。"],"tags":[]},{"title":"宮詞  其五六","content":["天上雞人唱曉籌，嚴粧鐘動景陽樓。","千門競洗燕脂面，流作香波入御溝。"],"tags":[]},{"title":"宮詞  其五七","content":["東宮鸞鳳卦中飛，花燭熒煌夜納妃。","明日龍樓歌舞罷，門前掃聚碎珠璣。"],"tags":[]},{"title":"宮詞  其五八","content":["珠爲雙珮玉爲簫，御女長眉稱細腰。","詔賜公卿縱遊賞，春來頻放紫宸朝。"],"tags":[]},{"title":"宮詞  其五九","content":["春風法曲舞霓裳，繡罷深宮請賜香。","司寶傳言貴妃坐，真珠簾映雪衣娘。"],"tags":[]},{"title":"宮詞  其六○","content":["紅牋一幅捲明霞，纖手題詩寄大家。","檀口微吟遶廊柱，濛濛春雨濕梨花。"],"tags":[]},{"title":"宮詞  其六一","content":["麝波蘭灩湧溫湯，白玉蓮花吐異香。","春雪怕融偎侍女，尚衣新進蹙金裳。"],"tags":[]},{"title":"宮詞  其六二","content":["鸚鵡今朝在輦竿，輦官防護換肩難。","逡巡漸入花深處，却索低驄鞴玉鞍。"],"tags":[]},{"title":"宮詞  其六三","content":["裹頭宮女淺粧梳，選入昭陽奉玉輿。","一曲新聲春稱旨，賜緋教賜小金魚。"],"tags":[]},{"title":"宮詞  其六四","content":["春賜千官讌喜錢，任從行樂太平年。","三十六所春宮館，一一香風送管弦。"],"tags":[]},{"title":"宮詞  其六五","content":["水心高殿接蘭塘，纔拂龍鬚一簟凉。","瑟瑟枕函雲母帳，冰盤仙果近人香。"],"tags":[]},{"title":"宮詞  其六六","content":["春封東嶽罷泥金，羽衛還宮禁禦深。","昨夜祥風來入律，侍臣朝進五弦琴。"],"tags":["泰山"]},{"title":"宮詞  其六七","content":["萬方琛贄泛雲濤，來慶星樞電彩高。","讌罷樂聲移別殿，對花重換赭紅袍。"],"tags":[]},{"title":"宮詞  其六八","content":["年來春早過新豐，只向官池祭玉龍。","一片香雲千里雨，樊川杜曲繡重重。"],"tags":[]},{"title":"宮詞  其六九","content":["繡騎前驅盡國娃，芳園初看牡丹花。","千官狼狽如蜂蝶，迴避楊妃七寶車。"],"tags":[]},{"title":"宮詞  其七○","content":["春水綾紋積翠池，凌波仙鳥拂花枝。","黄衣宮使宣閻相，錯入中書喚畫師。"],"tags":[]},{"title":"宮詞  其七一","content":["魚龍百戲鬧嘈嘈，戲罷珠樓日色高。","移入芳林排小宴，赤瑛盤裏進櫻桃。"],"tags":[]},{"title":"宮詞  其七二","content":["外國人來獻寶珠，瑠璃雙眼赤金鬚。","奇形不欲宮中見，詔遣滕王進畫圖。"],"tags":[]},{"title":"宮詞  其七三","content":["蠶館春晴陰綠桑，親蠶天氣日初長。","九嬪參酌前朝禮，須戴金釵十二行。"],"tags":[]},{"title":"宮詞  其七四","content":["天地儲祥集鳳麟，凌烟高閣寫功臣。","宮中記得鴉兒句，偏問虞南第幾人。"],"tags":[]},{"title":"宮詞  其七五","content":["禁臠成功大殿邦，入朝宮騎繡雙雙。","九霄弟子黄金輦，十萬人家憑看窗。"],"tags":[]},{"title":"宮詞  其七六","content":["春來車駕入西都，父老千人拜路隅。","潛問馬嵬端正樹，枝條猶似舊家無。"],"tags":[]},{"title":"宮詞  其七七","content":["臘日天寒苑獵遲，獵迴諸衛齪槍旗。","女真王子新朝覲，旋遣黄門賜口脂。"],"tags":[]},{"title":"宮詞  其七八","content":["寒食宮中也禁烟，鬰金堂北畫鞦韆。","梨花明月皆如雪，時送清香到酒前。"],"tags":[]},{"title":"宮詞  其七九","content":["玉管金箏入夜調，今宵靈匹下青霄。","穿針鬭巧香烟濕，樓閣層層拂虹橋。"],"tags":[]},{"title":"宮詞  其八○","content":["繡衣宮女把宮門，不遣中人謁至尊。","晚霽微行向何處，灞陵原接杏花村。"],"tags":[]},{"title":"宮詞  其八一","content":["殿角風琴細韻移，燭臺春幸翰林時。","三更向盡諸宮閉，猶在金鑾夜賦詩。"],"tags":[]},{"title":"宮詞  其八二","content":["幕次春排曉御樓，千官賀雨拜珠旒。","斜陽却幸鴛鴦殿，袍袴宮人盡築毬。"],"tags":[]},{"title":"宮詞  其八三","content":["驪山講武六師迴，日月旗高過苑來。","鞭入夾城簫鼓動，材林輕騎鬧如雷。"],"tags":[]},{"title":"宮詞  其八四","content":["蟲響金階擣練天，玉狻呀口噴香烟。","來宵待賞中秋月，剩取珊瑚飣御筵。"],"tags":[]},{"title":"宮詞  其八五","content":["月殿聞隨羽客過，桂宮門外近天河。","常娥裝束還何似，潛問君王記得麽。"],"tags":[]},{"title":"宮詞  其八六","content":["便路橫穿玉兔門，夜宣狎客讌金罇。","江郎才俊思華別，賜坐從容索繡墩。"],"tags":[]},{"title":"宮詞  其八七","content":["重陽菊蘂泛香醪，上壽因添飲興高。","玉項琵琶猶未快，別宣金鳳紫檀槽。"],"tags":[]},{"title":"宮詞  其八八","content":["上苑欣逢祓禊辰，踏青因過望賢春。","連昌宮使開金鎖，步障花深不見人。"],"tags":[]},{"title":"宮詞  其八九","content":["節假君王不坐朝，鬭殘芳草日難銷。","樗蒲長幸皆宮戲，輸與昭容玉步摇。"],"tags":[]},{"title":"宮詞  其九○","content":["花萼樓高望柳堤，春橋橫水短虹蜺。","五陵游俠翩翩過，半脫朱袍鬭錦雞。"],"tags":[]},{"title":"宮詞  其九一","content":["虢國威儀過薛王，擔夫爭路氣揚揚。","宮嬪後出香車送，颭碎釵頭玉鳳凰。"],"tags":[]},{"title":"宮詞  其九二","content":["秋天如水月如霜，玉笛風清曲破長。","衆樂任高聲迥別，六宮齊道是君王。"],"tags":[]},{"title":"宮詞  其九三","content":["今夜金吾不禁街，燈山火樹准宣牌。","長安一片星河裏，丹鳳樓高衆樂諧。"],"tags":[]},{"title":"宮詞  其九四","content":["太液春波淺盪舟，花如血點水如油。","波臣莫織青絲網，自有銀輪翡翠鈎。"],"tags":[]},{"title":"宮詞  其九五","content":["五嶽無塵四海清，太平天子愛長生。","蓬萊方士壺中宿，旋種仙芝一夜成。"],"tags":[]},{"title":"宮詞  其九六","content":["南內天花照從官，上皇春醉聖情歡。","月中閒說驪山事，笑向將軍道阿瞞。"],"tags":[]},{"title":"宮詞  其九七","content":["繡額珠簾窣地重，微風吹動牡丹枝。","金籠鸚鵡耽春睡，忘却新教御製詩。"],"tags":[]},{"title":"宮詞  其九八","content":["便殿沉沉永巷秋，宮中擊拂最風流。","參差玉指和花數，恰到君王自得頭。"],"tags":[]},{"title":"宮詞  其九九","content":["宮棋初罷請銀笙，合曲偏宜鈿面箏。","未伏延年花下唱，金錢百萬賞新聲。"],"tags":[]},{"title":"宮詞  其一○○","content":["春營小殿號披香，宣借天孫作學堂。","李白宮詞多好句，側書紅壁兩三行。"],"tags":[]},{"title":"嘉州","content":["嘉陽信美郡，風物眷多奇。","有湖題明月，有樓名荔枝。"],"tags":[]},{"title":"普賢寺","content":["菩薩悲深居此地，峨眉名重鎮南州。","不知立處高多少，只見星辰在下頭。"],"tags":[]},{"title":"七夕","content":["纖吹浮雲薦，非因散巧樓。","靈儔不可覿，仙溪泛悠悠。"],"tags":[]},{"title":"中秋感懷  其一","content":["去年今夜此堂前，人正清歌月正圓。","今夜秋來人且散，不如雲霧蔽青天。"],"tags":[]},{"title":"中秋感懷  其二","content":["雲彩冰光似去年，去年人月兩嬋娟。","今宵不辨連明坐，拚醉抽身黑處眠。"],"tags":[]},{"title":"九日  其一","content":["霜冷風清九月九，茱萸黄菊家園有。","何時玉殿接千官，稱觴共進南山壽。"],"tags":[]},{"title":"九日  其二","content":["陶家籬落菊花開，醉擬西風立釣臺。","一座良交皆不見，數聲燕雁戛雲來。"],"tags":[]},{"title":"九日  其三","content":["秋色蕭蕭野水邊，茱萸時節菊花天。","明時未達青雲晚，惆悵登高又一年。"],"tags":[]},{"title":"贈麻仲英","content":["宣毫歙墨川箋紙，寄與麻家小秀才。","七歲能吟天骨異，前生應折桂枝來。"],"tags":[]},{"title":"中酒","content":["中酒事俱妨，偷眠就黑房。","靜嫌鸚鵡鬧，渴憶荔枝香。","病與慵相續，心和夢尚狂。","從今改題品，不號醉爲鄉。"],"tags":[]},{"title":"雲","content":["化作奇形隨物態，散成文錦自天機。","紅堆遠嶠日初上，碧滿長空人未歸。","逸興狂來連海闊，高情間甚出山飛。","須知深處藏雷雨，不獨江邊遶釣磯。"],"tags":[]},{"title":"一春","content":["一春情調淡悠悠，閒倚書窗背小樓。","暖日只添中酒睡，晚風頻動惜花愁。","鶑衝舞蝶侵人過，絮逐天絲觸處遊。","已爲韶光發惆悵，可堪家近白蘋洲。"],"tags":[]},{"title":"春","content":["隔岸黄鸝語，當軒白鳥斜。","晚來風緊處，飛絮滿人家。"],"tags":[]},{"title":"花","content":["誰將枝葉染還裁，却使馨香次第來。","春柄定教三月主，天心合與一齊開。","如何零露方滋菊，豈得東風不爲梅。","低蹙艷容愁似語，也疑由命不由才。"],"tags":[]},{"title":"惜別詩","content":["年來又惜別清塵，故國榮過喜風新。","竹葉莫辭千日酒，梅花惟寄一枝春。","苦心曾未拋黄卷，得路終期近紫宸。","不待政成迎風詔，頌聲洋溢桂州人。"],"tags":[]},{"title":"寄蔡崑","content":["却憶醉相逢，雲深太白東。","離別經臘雪，魂夢又春風。","芳草晴天闊，黄鸝細雨中。","倚筇愁望處，烟樹遠濛籠。"],"tags":[]},{"title":"黄陵二妃廟","content":["重瞳天子狩南荒，二女音容已渺茫。","靜聽瑶琴當皓月，再聞珠淚灑幽篁。","松愁老鶴清無夢，水映疏螢冷放光。","一夜遼遼千古意，香魂依約遶瀟湘。"],"tags":[]},{"title":"送陳堯叟赴廣西漕","content":["莫辭征騎去迢迢，盡瀉純誠許聖朝。","北闕皇恩從此布，南方沴氣必然銷。","爲詩自可怡情性，服藥嘗聞助攝調。","仙館粉闈官職好，定期騫翥上烟霄。"],"tags":[]},{"title":"狂吟八韻送英公暫歸故鄉遷殯二親","content":["十八般書四海傳，長安話別已多年。","今來帝里重相見，轉覺師心更自然。","下筆入神皆得法，出言成句盡通玄。","花時乘興先行樂，月夜忘機靜坐禪。","到處僧俗爭識面，滿朝英俊贈佳篇。","長沙母葬彰純孝，八水人思有善緣。","衡嶽醉投秋雨寺，漢江吟渡夕陽舡。","前期指在春三月，迴首東風好著鞭。"],"tags":[]},{"title":"牡丹詩十首  其一","content":["□應春處即□春，粉面□相□番新。","語得必傳天上事，摘來真是掌中身。","百花推戴教爲主，□日妖□欲□人。","無可奈何□愛惜，少偷金蘂咽芳津。"],"tags":[]},{"title":"牡丹詩十首  其二","content":["日華鮮麗露華濃，梳流香朝競□容。","來在夢中甘化蝶，入伊心裏不如蜂。","宮娥捧擁西施醉，天樂喧闐虢國風。","高拗浮□須繼燭，玳簪分載酒千鍾。"],"tags":[]},{"title":"牡丹詩十首  其三","content":["春心相惜最相親，湘葉忩忩換翠裙。","雙蒂喜如嬪二女，一枝愁似寡文君。","艷繁誰卷真珠看，香好曾歌琥珀聞。","深染鮫綃籠玉檻，莫教飛去作卿雲。"],"tags":[]},{"title":"牡丹詩十首  其四","content":["烟容粉態傍歌樓，半似窺人半似羞。","把筆乍題先巧笑，憑欄微喚不迴頭。","吹乾玉笛香猶在，槌破靈鼉愛未休。","更得黄鸝將粉蝶，東西南北說風流。"],"tags":[]},{"title":"牡丹詩十首  其五","content":["澹黄容止間深檀，妥媠香紅露未乾。","和淚似嫌春漸老，向人如說夜來寒。","粧成有樣教天媛，禮絕無心下國蘭。","針繡筆描俱未是，好風相倚笑邊鸞。"],"tags":[]},{"title":"牡丹詩十首  其六","content":["錦爲行障繡爲衾，不殺猩猩色已深。","花譜揚名居一品，藥欄纔見賞千金。","誰忘正爲褰珠箔，得意惟能挑玉琴。","洛水橋南三月裏，兩無言語各知心。"],"tags":[]},{"title":"牡丹詩十首  其七","content":["風排香陣拂瑶墀，御苑新晴爛漫時。","十五素娥羞水色，三千紅面洗胭脂。","宮腰暎酒思輕舞，檀口偎牋欲詠詩。","鐵石心腸爲君變，多情多恨一枝枝。"],"tags":[]},{"title":"牡丹詩十首  其八","content":["水精冠葉鏤春冰，巧思鎸研仿未能。","風砑紅綃光點血，暖銷金鏤細含稜。","韶容旖旎終無比，晚艷低佪更可憎。","戲脫仙衣親手覆，香身柔軟力難勝。"],"tags":[]},{"title":"牡丹詩十首  其九","content":["春風平地謫花仙，紅裊生香下九天。","艷欲背身垂玉筯，動如移步索金蓮。","含情待去爲雲雨，忍笑佯來聽管弦。","朧月輕寒應不慣，夜深渾擬傍藂眠。"],"tags":[]},{"title":"牡丹詩十首  其一○","content":["許多顔色泥春嬌，就裏輕紅最□饒。","生處地須名紫府，落時魂想返青霄。","霞英散焰燒纖手，藥粉飄香著步摇。","輕剪自憐支節痛，倚烟啼露一無憀。"],"tags":[]},{"title":"題義門胡氏華林書院","content":["君家仙館带村塘，氣象清鮮雅趣長。","千里客來如海納，一樓書靜透山光。","門閭旌表芝泥貴，科篇聯翩桂籍香。","帝里詞人多景慕，謾題詩句滿修篁。"],"tags":[]},{"title":"句  其一","content":["吉音來碧落，帖子報紅牋。","清夜驚神王，朧明到省前。","風中宮漏盡，日出榜繩懸。"],"tags":[]},{"title":"句  其二","content":["勞君贈我古風詩，逋翁所謂撲凸奇。"],"tags":[]},{"title":"句  其三","content":["宋朝歸聖主，潘閬是詩人。"],"tags":[]},{"title":"句  其四","content":["凌晨走退蝦蟆鼻，幾日飛經灩澦堆。"],"tags":[]},{"title":"句  其五","content":["春風麥隴連蠻芊，細雨梨花問海棠。"],"tags":[]},{"title":"句  其六","content":["竹底衙人吏，花間押簿書。"],"tags":[]},{"title":"句  其七","content":["峨眉多雨雅江秋，溢岸清波入郡流。"],"tags":[]},{"title":"句  其八","content":["最念春風嘗酒處，梅酸笋翠後溪頭。"],"tags":[]},{"title":"句  其九","content":["玉津縣裏三年悶，金粟山前九月愁。"],"tags":[]},{"title":"句  其一○","content":["梅雪初銷臘酒香，嘉州屬縣且尋芳。"],"tags":[]},{"title":"句  其一一","content":["道出嘉陽正西指，一带靈峰如湧起。"],"tags":[]},{"title":"句  其一二","content":["回眸已覺三山近，滿壁潛驚五月寒。"],"tags":[]},{"title":"句  其一三","content":["昔日曾爲尺木階，今朝真是青雲友。"],"tags":[]}],"_id":"content:song-bai.json","_type":"json","_source":"content","_file":"song-bai.json","_extension":"json"}