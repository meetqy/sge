{"_path":"/li-cong-shan","_dir":"","_draft":false,"_partial":false,"_locale":"","title":"李從善","children":[{"title":"薔薇詩一首十八韻呈東海侍郎徐鉉","content":["綠影覆幽池，芳菲四月時。","管弦朝夕興，組繡百千枝。","盛引牆看徧，高煩架屢移。","露輕濡綵筆，蜂誤拂吟髭。","日照玲瓏幔，風摇翡翠帷。","早紅飄蘚地，狂蔓挂蛛絲。","嫩刺牽衣細，新條窣草垂。","晚香難暫捨，嬌態自相窺。","深淺分前後，榮華互盛衰。","尊前留客久，月下欲歸遲。","何處繁臨砌，誰家密映籬。","絳羅房燦爛，碧玉葉參差。","分得殷勤種，開來遠近知。","晶熒歌袖袂，柔弱舞腰支。","膏麝誰將比，庭萱自合嗤。","勻妝低水鑑，泣淚滴烟𩅰。","畫擬憑梁廣，名宜亞楚姬。","寄君十八韻，思拙媿新奇。"],"tags":[]}],"_id":"content:li-cong-shan.json","_type":"json","_source":"content","_file":"li-cong-shan.json","_extension":"json"}