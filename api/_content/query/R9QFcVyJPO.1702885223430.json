{"_path":"/ceng-zhi-yao","_dir":"","_draft":false,"_partial":false,"_locale":"","title":"曾致堯","children":[{"title":"望京樓","content":["望京樓上望，望久思踟躕。","境土連江徼，人家匝海隅。","隔山川隠映，近郭水縈紆。","雨過風腥檻，潮來岸浸蘆。"],"tags":[]},{"title":"東林寺","content":["江南楊柳春，日暖地無塵。","渡口驚新雨，夜來生白蘋。","晴沙鳴乳雁，芳草醉遊人。","向晚前山路，誰家賽水神。"],"tags":[]},{"title":"崇覺寺","content":["水深花影地莓苔，春色烘人若不開。","走報鴒原無別事，遠將歌管酒壺來。"],"tags":[]},{"title":"題劉居士江樓","content":["劉八江樓雅，詩家不易言。","春風花對岸，夜月水當軒。","簾捲青山入，窗開白浪翻。","畫來須妙手，夢去亦清魂。","吟稱雲初滿，登宜雪正繁。","魚龍慣燈火，鷗鷺識琴樽。","波動簷摇影，潮回砌露痕。","勢雄鄰碧落，景好怕黄昏。","未許凡蹤到，寧教俗態存。","主人憑檻處，寥廓共誰論。"],"tags":[]},{"title":"題軍山徐秀才居","content":["買斷軍峰不計錢，屋前屋後水潺潺。","青春花發簾帷外，白日雲浮棟宇間。","金鼎欲成紅氣溢，玉芝初種紫苗慳。","未知桃熟先生醉，鶴馭何人得往還。"],"tags":[]},{"title":"題義門胡氏華林書院","content":["華林書院集羣英，講誦興來里巷榮。","賓友盡爲文苑客，子孫多是帝門生。","九理下詔親旌義，四相留詩自著名。","致使舉家在霄漢，更將忠孝答皇朝。"],"tags":[]},{"title":"句  其一","content":["沙鷺窺吟榻，風蟬入座隅。"],"tags":[]},{"title":"句  其二","content":["雲昏迷侯館，樹缺辨江湖。"],"tags":[]},{"title":"句  其三","content":["更無塵土當軒起，只有松蘿繞檻生。"],"tags":[]}],"_id":"content:ceng-zhi-yao.json","_type":"json","_source":"content","_file":"ceng-zhi-yao.json","_extension":"json"}