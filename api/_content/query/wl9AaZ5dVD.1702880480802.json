{"_path":"/li-jiu-ling","_dir":"","_draft":false,"_partial":false,"_locale":"","title":"李九齡","children":[{"title":"上清辭五首  其一","content":["入海浮生汗漫秋，紫皇高宴五雲樓。","霓裳曲罷天風起，吹散仙香滿十洲。"],"tags":[]},{"title":"上清辭五首  其二","content":["樓鎖彤霞地絕塵，碧桃花發九天春。","東皇近日慵遊宴，閒煞瑶池五色麟。"],"tags":[]},{"title":"上清辭五首  其三","content":["上清仙路有丹梯，影響行人到即迷。","不會無端箇漁父，阿誰教入武陵溪。"],"tags":[]},{"title":"上清辭五首  其四","content":["本來方朔是真仙，偶別丹臺未得還。","何事玉皇消息晚，忍教憔悴向人間。"],"tags":[]},{"title":"上清辭五首  其五","content":["新拜天官上玉都，紫皇親授五靈符。","羣仙箇箇來相問，人世風光似此無。"],"tags":[]},{"title":"讀三國志","content":["有國由來在得賢，莫言興廢是循環。","武侯星落周瑜死，平蜀降吳似等閒。"],"tags":[]},{"title":"山舍南溪小桃花","content":["一樹繁英奪眼紅，開時先合占東風。","可憐地僻無人賞，拋擲深山亂木中。"],"tags":[]},{"title":"春行遇雨","content":["夾路輕風撼柳條，雨侵春態動無憀。","採香陌上誰家女，濕損釵頭翡翠翹。"],"tags":[]},{"title":"登樓寄遠","content":["滿城春色花如雪，極目烟光月似鉤。","總是動人鄉思處，更堪容易上高樓。"],"tags":[]},{"title":"望思臺","content":["漢武年高慢帝圖，任人曾不問賢愚。","直饒四老依前出，消得江充寵佞無。"],"tags":[]},{"title":"山舍偶題","content":["門掩松蘿一逕深，偶携藜杖出前林。","誰知盡日看山坐，萬古興亡總在心。"],"tags":[]},{"title":"荆溪夜泊","content":["點點漁燈照浪清，水烟疏碧月朧明。","小灘驚起鴛鴦處，一隻採蓮船過聲。"],"tags":[]},{"title":"旅舍卧病","content":["家隔西秦無遠信，身隨東洛度流年。","病來旅館誰相問，牢落閒庭一樹蟬。"],"tags":[]},{"title":"登昭福寺樓","content":["旅懷秋興正無涯，獨倚危樓四望賒。","谷變陵遷何處問，滿川空有舊烟霞。"],"tags":[]},{"title":"代邊將","content":["雪凍陰河半夜風，戰回狂寇血漂紅。","據鞍遥指長安路，須刻麟臺第一功。"],"tags":[]},{"title":"夜與張舒話別","content":["愁聽南樓角又吹，曉雞啼後更分離。","如何銷得淒涼思，更勸燈前酒一巵。"],"tags":[]},{"title":"寒梅詞","content":["霜梅先拆嶺頭枝，萬卉千花凍不知。","留得和羹滋味在，任他風雪苦相欺。"],"tags":[]},{"title":"題靈泉寺","content":["入谷先生一陣香，異花奇木簇禪堂。","可憐門外高低路，萬轂千蹄日日忙。"],"tags":[]},{"title":"宿張正字別業","content":["茅屋蕭寥烟暗後，松窗寂歷月明初。","此時誰念孤吟客，唯有黄公一帙書。"],"tags":[]},{"title":"鶴","content":["天上瑶池覆五雲，玉麟金鳳好爲羣。","不須更飲人間水，直是清流也汙君。"],"tags":[]},{"title":"過相思谷","content":["悠悠信馬春山曲，芳草和烟鋪嫩綠。","正被離愁著莫人，那堪更過相思谷。"],"tags":[]},{"title":"寫莊子","content":["聖澤安排當散地，賢侯優貸借新居。","閒中亦有閒生計，寫得南華一部書。"],"tags":[]},{"title":"山中寄友人","content":["亂雲堆裏結茅廬，已共紅塵跡漸疏。","莫問野人生計事，窗前流水枕前書。"],"tags":[]},{"title":"透明巖","content":["乍脫塵埃夢寐安，透明巖上一開顔。","晚霞雙處似聞雁，遠目盡時猶有山。","仙跡不隨巖桂老，禪心長共嶺雲閑。"],"tags":[]},{"title":"贈馬道士","content":["水共逍遥雲共孤，混時言笑只佯愚。","經年但醉宜城酒，千里惟擔華嶽圖。","尋野鶴來空碧洞，覓琴僧去渡重湖。","人間再見知何日，乞取先生石轆轤。"],"tags":["华山"]},{"title":"贈譚先生","content":["古觀重重遶翠微，杉松深處掩雙扉。","雲生萬壑投龍去，海隔三山放鶴歸。","花洞宴遊春日永，石壇朝禮曙星稀。","每聽高論長生理，擬向寰中便拂衣。"],"tags":[]}],"_id":"content:li-jiu-ling.json","_type":"json","_source":"content","_file":"li-jiu-ling.json","_extension":"json"}