{"title":"司空曙","children":[{"title":"賊平後送人北歸","content":["世亂同南去，時清獨北還。","他鄉生白髮，舊國見青山。","曉月過殘壘，繁星宿故關。","寒禽與衰草，處處伴愁顏。"],"tags":["唐诗三百首","酬赠","感伤","五言律诗"]},{"title":"雲陽館與韓紳宿別","content":["故人江海別，幾度隔山川。","乍見翻疑夢，相悲各問年。","孤燈寒照雨，溼竹暗浮煙。","更有明朝恨，離杯惜共傳。"],"tags":["唐诗三百首","友情","五言律诗","惜别"]},{"title":"喜外弟盧綸見宿","content":["靜夜四無鄰，荒居舊業貧。","雨中黃葉樹，燈下白頭人。","以我獨沈久，愧君相見頻。","平生自有分，況是蔡家親。"],"tags":["唐诗三百首","生活","五言律诗","年老"]}]}
