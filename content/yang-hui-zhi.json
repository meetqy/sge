{"title":"楊徽之","children":[{"title":"宿廖融山齋","content":["清和春尚在，歡醉日何長。","谷鳥隨柯轉，庭花奪酒香。","初晴巖翠滴，嚮晚樹陰凉。","別有堪吟處，相留宿草堂。"],"tags":[]},{"title":"峨眉","content":["嘉州山水地，二蜀最爲美。","翠嶺疊峨眉，長瀾湧錦水。"],"tags":[]},{"title":"翠光亭","content":["釣舟浮淺瀨，岡舍晚重林。","雲放千峰出，花藏一徑深。"],"tags":[]},{"title":"嘉州作","content":["俗遇臘辰持藥獻，吏逢衙日隔花參。","耆宿因來問封部，竹籬西畔是雲南。"],"tags":[]},{"title":"禁林讌會之什","content":["星移歲律應青陽，得奉羣英集玉堂。","龍鳳雙飛觀御札，雲霞五色詠天章。","禁林漸覺清風暖，仙界元知白日長。","詔出紫泥封去潤，朝迴蓮燭賜來香。","二篇稱奬恩尤重，萬國傳聞道更光。","何幸微才逢盛事，願因史冊紀餘芳。"],"tags":[]},{"title":"漢陽晚泊","content":["傍橋吟望漢陽城，山徧樓臺徹上層。","犬吠竹籬沽酒客，鶴隨苔岸洗衣僧。","疏鐘未徹聞寒漏，斜月初沈見遠燈。","夜靜鄰船問行計，曉帆相與向巴陵。"],"tags":[]},{"title":"寒食寄鄭起侍郎","content":["清明時節出郊原，寂寂山城柳映門。","水隔淡烟脩竹寺，路經疏雨落花村。","天寒酒薄難成醉，地迥樓高易斷魂。","回首故山千里外，別離心緒向誰言。"],"tags":["寒食节","思乡","写景"]},{"title":"贈譚先生","content":["古觀重重遶翠微，杉松深處掩雙扉。","雲生萬壑投龍去，海隔三山放鶴歸。","花洞宴遊春日永，石壇朝禮曙星稀。","每聽高論長生理，擬向塵中便拂衣。"],"tags":[]},{"title":"送夢英大師","content":["獨携瓶錫欲春殘，深入終南路屈盤。","萬象幽玄吟裏見，一心圓寂定中觀。","翠微寺在杉松老，紫閣峰高水石寒。","莫憑危欄臨北望，滿城烟草是長安。"],"tags":[]},{"title":"句  其一","content":["戍樓烟自直，戰地雨長腥。"],"tags":[]},{"title":"句  其二","content":["偶題巖石雲生筆，閑遶庭松露濕衣。"],"tags":[]},{"title":"句  其三","content":["新霜染楓葉，皓月借蘆花。"],"tags":[]},{"title":"句  其四","content":["廢宅寒塘水，荒墳宿草烟。"],"tags":[]},{"title":"句  其五","content":["青帝已教春不老，素娥何惜月長圓。"],"tags":[]},{"title":"句  其六","content":["浮花水入瞿塘峽，带雨雲歸越嶲州。"],"tags":[]},{"title":"句  其七","content":["春歸萬年樹，月滿九重城。"],"tags":[]},{"title":"句  其八","content":["開盡菊花秋色老，落殘桐葉雨聲寒。"],"tags":[]},{"title":"句  其九","content":["少年牢落今何幸，叨遇君王問姓名。"],"tags":[]},{"title":"句  其一○","content":["杳杳烟蕪何處盡，摇摇風柳不勝垂。"],"tags":[]},{"title":"句  其一一","content":["江流嶓冢雨，路入漢家山。"],"tags":[]},{"title":"句  其一二","content":["山雲收雨半川晴。"],"tags":[]},{"title":"句  其一三","content":["少孤心易感。"],"tags":[]}]}
