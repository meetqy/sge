{"title":"王旭","children":[{"title":"止善堂","content":["人心若江河，晝夜無停流。","東流未到海，滔滔詎能休。","又如遠遊客，終年寄他州。","不知歸其家，歲暮何所投。","水流上滄海，人行止故丘。","而況寰宇中，事物紛相酬。","人欲盛其熾，天理微以幽。","瞬息變化間，肝膽生戈矛。","苟不知所止，定心終無由。","所止非至善，此心猶可憂。","卓哉陳使君，立志希前修。","名堂以止善，善外俱無求。","我德自此明，新民功亦優。","還應有餘慶，永爲斯堂留。","不愧大學篇，芳塵映千秋。"],"tags":[]}]}
