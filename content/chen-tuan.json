{"title":"陳摶","children":[{"title":"俞公巖","content":["萬事若在手，百年聊稱情。","他時南嶽去，記得此巖名。"],"tags":["衡山"]},{"title":"歸隠","content":["十年蹤跡走紅塵，回首青山入夢頻。","紫陌縱榮爭及睡，朱門雖貴不如貧。","愁聞劍戟扶危主，悶見笙歌聒醉人。","携取舊書歸舊隠，野花啼鳥一般春。"],"tags":[]},{"title":"贈金勵睡詩  其一","content":["常人無所重，惟睡乃爲重。","舉世皆爲息，魂離神不動。","覺來無所知，貪求心愈用。","堪笑塵中人，不知夢是夢。"],"tags":[]},{"title":"贈金勵睡詩  其二","content":["至人本無夢，其夢本遊仙。","真人本無睡，睡則浮雲烟。","爐裏近爲藥，壺中別有天。","欲知睡夢裏，人間第一玄。"],"tags":[]},{"title":"題石水澗","content":["銀河灑落翠光冷，一派回環湛晚暉。","幾恨却爲頑石礙，琉璃滑處玉花飛。"],"tags":[]},{"title":"冬日晚望","content":["山鬼煖或呼，溪魚寒不跳。","晚景愈堪觀，危峰露殘照。"],"tags":[]},{"title":"西峰","content":["爲愛西峰好，吟頭盡日昂。","巖花紅作陣，溪水綠成行。","幾夜礙新月，半山無夕陽。","寄言嘉遁客，此處是仙鄉。"],"tags":[]},{"title":"華山","content":["半夜天香入巖谷，西風吹落嶺頭蓮。","空愛掌痕侵碧漢，無人曾歎巨靈仙。"],"tags":[]},{"title":"與毛女遊","content":["藥苗不滿笥，又更上危顛。","回指歸去路，相將入翠烟。"],"tags":[]},{"title":"詠毛女","content":["曾折松枝爲寶櫛，又編栗葉作羅襦。","有時問著秦宮事，笑撚仙花望太虛。"],"tags":[]},{"title":"對御歌","content":["臣愛睡，臣愛睡。","不卧氈，不蓋被。","片石枕頭，蓑衣鋪地。","震雷掣電鬼神驚，臣當其時正酣睡。","閑思張良，悶想范蠡。","說甚孟德，休言劉備。","三四君子只是爭些閑氣，爭如臣向青山頂頭。","白雲堆裏，展開眉頭。","解放肚皮，但一覺睡。","管什玉兔東昇，紅輪西墜。"],"tags":[]},{"title":"辭上歸進詩","content":["草澤吾皇詔，圖南摶姓陳。","三峰千載客，四海一閑人。","世態從來薄，詩情自得真。","乞全麞鹿性，何處不稱臣。"],"tags":[]},{"title":"石刻詩","content":["我謂浮榮真是幻，醉來捨轡謁高公。","因聆玄論冥冥理，轉覺塵寰一夢中。"],"tags":[]},{"title":"贈張乖崖","content":["自吳入蜀是尋常，歌舞筵中救火忙。","乞得金陵養閑散，也須多謝鬢邊瘡。"],"tags":[]},{"title":"詩一首","content":["華陰高處是吾宮，出即凌空跨曉風。","臺殿不將金鎖閉，來時自有白雲封。"],"tags":[]},{"title":"喜英公大師挂錫太華","content":["暗喜蓮峰作近隣，撥開雲霧見師頻。","有時問箇艱難字，便沐周旋說與人。","唐李監應留後跡，漢蔡邕想是前身。","堪嗟繼踵無徒弟，筆法收藏在渭濱。"],"tags":[]},{"title":"句  其一","content":["蠶月桑葉青，鶑時柳花白。"],"tags":[]},{"title":"句  其二","content":["萬頃白雲獨自有，一枝仙桂阿誰無。"],"tags":[]}]}
