{"title":"晁逈","children":[{"title":"靜中好","content":["靜中好，冥心歸宴寂。","齋己不虛吟，靜是真消息。"],"tags":[]},{"title":"靜深生四妙辭","content":["了知入道門，先從靜爲祖。","靜勝則心安，安久虛靈府。","虛極發明靈，洞徹無不睹。","天然法樂多，豈比聞簫鼓。"],"tags":[]},{"title":"有警辭","content":["圖上華夷能盡記，未始經行一步地。","博聞强識總周知，心不能行亦如是。"],"tags":[]},{"title":"三悟辭","content":["若能覺其夢，且悟浮生如戲弄。","若能智其識，漸悟狂知枉心力。","若能性其情，大悟歸真即妙明。","喜得自然三悟法，書之聊以表研精。"],"tags":[]},{"title":"書紳二法辭","content":["心如常滿杯，所以明知足。","心似不燃火，所以明無欲。","二法可行持，書紳聊自勗。"],"tags":[]},{"title":"超真獨覺辭","content":["了達事終虛，往事何殊夢。","此後事來干，屹如山不動。","了達事終虛，往事今何在。","此後事來干，豁若空虛礙。","獨覺貴高奇，傑出羣迷外。"],"tags":[]},{"title":"知常委順辭","content":["紛然往事來，浮雲經大空。","喧然是非聲，驚飈觸灌叢。","古今無奈何，魏順於其中。"],"tags":[]},{"title":"自爲觀照總持辭","content":["事往終空，如雲如風。","事來不絕，如日如月攝。","念神凝，久習而成。","觸境情起，即時而止。","不可殫言，自當求理。"],"tags":[]},{"title":"反本觀空無礙辭","content":["形是幻，情是夢，寢興視息隨羣動。","當念元來一切無，豁然頓遣心中空。"],"tags":[]},{"title":"簡求心要書紳辭","content":["以靜制動，靜爲躁君。","以虛受有，虛緣葆真。","詳而後習，可書諸紳。"],"tags":[]},{"title":"倣歸去來辭","content":["陶令曾言歸去來，解印還家不迴首。","屏貴都遺身外名，忘憂酷嗜杯中酒。","白傅曾言歸去來，了知浮世非長久。","獨步逍遥自得場，飲食寢興隨所偶。","羅隠曾言歸去來，濩落生涯何所有。","明日船中竹一竿，要學江湖釣魚手。","晁叟亦言歸去來，抗表辭榮養衰朽。","京洛紅塵舊滿衣，總脫臨風都抖擻。"],"tags":[]},{"title":"雙喻辭","content":["人事常酌中，取象如敧器。","器平不敧覆，有同身爽利。","道心常不繫，取象如慮舟。","舟閒隨逝止，可比性優游。","能符雙喻者，何虛復何憂。"],"tags":[]},{"title":"智斷身心辭","content":["咨咨爾幻身，誰能住世久。","洪纖妍媿，豈長存而不朽。","咨咨爾幻心，常隨外物誘。","風生電滅，求其狀而何有。","豁然達理，忽洞見於天真。","未能無悶，或沃之以聖酒。","去鄉遊蕩久不歸，今覺窮途自迴首。"],"tags":[]},{"title":"集句書紳自用辭","content":["蒙以正，德而隠。","專於靜，遯於遯。","無是無非無所求，無名無迹無諸悶。","愚自書紳用此言，深心更與何人論。"],"tags":[]},{"title":"洞心情境定心篇","content":["物來誘之而不隨，物來觸之而不動。","不隨不動自由心，何須結社詢千衆。","萬事悠悠過即空，追思豈異春宵夢。"],"tags":[]},{"title":"與道相知最樂篇","content":["人多樂於親新相知，又多悲於生別離。","唯能與道相知久，如魚樂水無暌時。","樂道至樂非常樂，宜真造適潜熙怡。","逌然在心不在境，安能更與白雲期。"],"tags":[]},{"title":"三法自然歌","content":["心本不愆自然戒，何用科條心毀敗。","心本不動自然定，何用勤勞止自兢。","心本不迷自然慧，何用參尋叩倫類。","即今知此三自然，奉以周旋無失墜。"],"tags":[]},{"title":"無有所求歌","content":["無所求，擺落人間萬事休。","有所求，安養衰年樂聖猷。","不願竹木林內隠，不願蓮花社裏收。","願在清平仁壽域，含華守素得優游。"],"tags":[]},{"title":"醒默居士歌","content":["白氏先生躭醉吟，銜杯灑翰恣歡心。","樽空才盡若爲計，釋悶遣懷功未深。","愚稱居士名醒默，清思忘言求妙德。","習此功成道更高，不到詩魔兼酒惑。"],"tags":[]},{"title":"并用存心微妙訣","content":["處世間法，或伸或屈。","用觀察智，無固無必。","出世間法，勿違勿失。","用决定信，惟精惟一。","曲盡其妙，退藏於密。"],"tags":[]},{"title":"四方觀練深心訣","content":["性之生情，爲夢爲想。","性之生緣，如影如響。","不有古聖，愚將安仰。","不有妙道，愚將安倣。","爰得智刃，决開疑綱。","人不同心，超然獨往。","明融日新，率由天奬。"],"tags":[]},{"title":"偈","content":["心空如太空，豁然無可觸。","一真法界中，靈照常安住。"],"tags":[]},{"title":"自警","content":["清澄寂滅海，明浄涅槃天。","到此方知樂，休躭濁睡眠。"],"tags":[]},{"title":"堅凝","content":["了知起滅意，决定生死根。","不復隨緣轉，是名不動尊。"],"tags":[]},{"title":"十魔軍","content":["與道彌新世轉疏，老心恢廓學如初。","妄緣紛擾隨時過，雲物何曾礙碧虛。"],"tags":[]},{"title":"造化因心偈","content":["賦象各由心，影響無欺詐。","元無造化工，羣生自造化。"],"tags":[]},{"title":"意不求如  其一","content":["牢收長物金三品，密寫虛名墨一行。","失道信緣成苦趣，懵然流轉海茫茫。"],"tags":[]},{"title":"意不求如  其二","content":["風花榮落速，水月浄明深。","物物觀天理，資吾入道心。"],"tags":[]},{"title":"禪道同功修養訣","content":["心息相依，息調心靜。","靜調久久，可成勝定。","神氣相合，氣和神清。","清和久久，可致長生。"],"tags":[]},{"title":"晚年勤道自修詩","content":["老來何故惜分陰，如月明虧魄漸侵。","進道不遑求廣智，隨時隨處且冥心。"],"tags":[]},{"title":"心禱六符詩","content":["恬和端潔及虛明，六妙均融道法成。","願考此祥皆密契，不求知己浪傳名。"],"tags":[]},{"title":"擬古人詩","content":["今人學宴坐，不免尋思過。","欲免尋思過，但知學宴坐。"],"tags":[]},{"title":"擬龐居士詩","content":["人愛貴而富，我愛白而虛。","富貴榮辱會，虛白吉祥居。"],"tags":[]},{"title":"擬白樂天詩  其一","content":["求位不由己，求道不由天。","位即無以求，道可使進焉。","且務由己者，己能盡心源。","勿問由天者，天高擅化權。"],"tags":[]},{"title":"擬白樂天詩  其二","content":["順逆不由己，喜怒不由他。","他即無奈何，己可存太和。","且務由己者，克己諒誹多。","勿貴由他者，他心是我魔。"],"tags":[]},{"title":"偈  其一","content":["起滅心不停，生化形無數。","奇哉大丈夫，自在空中住。"],"tags":[]},{"title":"偈  其二","content":["一切是非藪，皆從外聽成。","我是厭聞者，反聽存靈響。"],"tags":[]},{"title":"偈  其三","content":["求聽存靈響，冥心合太虛。","清融浮想盡，名曰小無餘。"],"tags":[]},{"title":"擬白樂天詩","content":["權要亦有苦，苦在當憂責。","閑慢亦有樂，樂在無縈迫。"],"tags":[]},{"title":"具足觀修訣","content":["三空一不空，悟入勢孤雄。","得道加殊稱，超天自在公。"],"tags":[]},{"title":"自曉存心訣","content":["心息音，混融深。","智先覺，念無侵。","隨辦及，即溫尋。","用此法，存於心。"],"tags":[]},{"title":"擬白樂天遣懷","content":["羲和走馭趁年華，不許人間歲月賒。","春正艷陽春即老，日方停午日還斜。","時情莫測深如海，世事難齊亂似麻。","已共身心要約定，古今如此勿驚嗟。"],"tags":[]},{"title":"擬白樂天題贈定光上人","content":["孟子四十心不動，定光四十心離塵。","我到明年加一倍，如何此際尚因循。","已喜自逃名宦綱，猶患長隨造化鈞。","記得前賢有詩句，祖師元是世間人。"],"tags":[]},{"title":"擬白樂天詩","content":["心不擇時息，書不擇時觀。","達理意無礙，豁如天地寬。"],"tags":[]},{"title":"詩一首","content":["貌愚愚谷邃，道醉醉鄉春。","愚醉無迷謬，伊予意又新。"],"tags":[]},{"title":"擬白樂天詩","content":["自學養恬休用智，從他名迹日衰微。","我身不欲全高貴，高貴多乘禍敗機。"],"tags":[]},{"title":"願成四勝深心偈","content":["豁然悟空，了然見性。","凝然不動，寂然無思。"],"tags":[]},{"title":"擬白樂天詩","content":["多圖果何益，只自勞奔競。","不如收身心，凝然成靜定。"],"tags":[]},{"title":"屬疾","content":["精鶩成勤瘁，頤貞俟有瘳。","吟生南越思，慈結北憂。","粲枕甘爲蝶，豐厨厭炙牛。","玄元知寡欲，平子尚多愁。","夕鳥侵階啄，宵螢入樹流。","玉書能靜覽，柱史倦閑投。","忽賦行雲什，堪聽擊壤謳。","期君整朝佩，仙置在瀛洲。"],"tags":[]},{"title":"清風十韻","content":["仙御來相慰，解顔良會稀。","病蠲宜養素，趣遠欲忘機。","懲躁能無漸，延齡或可祈。","影摇珠箔細，聲泛細箏微。","委恨餘班扇，流歡入楚衣。","陶潛知夢穩，韓壽畏香飛。","氣爽蒼龍闕，凉生白虎闈。","健資雞距筆，偷撼獸鐶扉。","松下琴心逸，江東鱠縷肥。","宿懷真隠處，終約與同歸。"],"tags":[]},{"title":"燕居","content":["鍊礦成金得寶珍，鍊情成性合天真。","相逢此理交談者，千百人中無一人。"],"tags":[]},{"title":"遊虎丘詩","content":["餞別閶門復少留，故人邀我浣離愁。","旋沽美醖乘漁艇，急棹斜陽到虎丘。","千古劍池呀怪石，一方金地枕清流。","歸時眷戀情無限，不得從容秉燭遊。"],"tags":[]},{"title":"假山","content":["覆簣由心匠，多奇勢逼真。","盆池幽閒古，拳石翠峰新。","雲淡爐煙合，松滋樹影鄰。","不須同謝傅，對此已精神。"],"tags":[]},{"title":"送何水部蒙出牧袁州","content":["條教屬惟良，乘秋始辦裝。","朱轓重按部，白首尚爲郎。","督課民期富，從儒道益光。","更資談博物，千載楚萍鄉。"],"tags":[]},{"title":"詩一首","content":["宜城徵美醖，漢水得佳舫。","登峴思前哲，遊池醉夕陽。"],"tags":[]},{"title":"句  其一","content":["安得大金柅，制彼日月輪。","免同流水車，今人續古人。"],"tags":[]},{"title":"句  其二","content":["介居僧尚雜，警聽鶴猶聾。"],"tags":[]},{"title":"句  其三","content":["影外影爲三等妄，夢中夢是兩重虛。"],"tags":[]},{"title":"句  其四","content":["三臺八座九品官，名目不同而已矣。"],"tags":[]},{"title":"句  其五","content":["破暗用明明是用，非明非暗即惺惺。"],"tags":[]},{"title":"句  其六","content":["葉外應無葉，心中更有心。"],"tags":[]},{"title":"句  其七","content":["色空辨相何妨道，語默由心不礙禪。"],"tags":[]},{"title":"句  其八","content":["橋過涿水心先喜，路入雄州眼更明。"],"tags":[]},{"title":"句  其九","content":["昭然不昧處，靈照在胸中。"],"tags":[]},{"title":"句  其一○","content":["浮生七十今踰九，已是超羣越世人。"],"tags":[]},{"title":"句  其一一","content":["妄緣擾擾知縈己。"],"tags":[]},{"title":"句  其一二","content":["宴居寂寂堪修道。"],"tags":[]},{"title":"句  其一三","content":["明心了了思超世。"],"tags":[]},{"title":"句  其一四","content":["豈知習靜知常子，塵外天聲滿耳根。"],"tags":[]},{"title":"句  其一五","content":["耳音清亮好，最愛夢醒時。"],"tags":[]},{"title":"句  其一六","content":["文昭豈異天垂象，澤布還同雨灑溟。"],"tags":[]},{"title":"句  其一七","content":["鳳駕都門曉，凉風苑樹秋。"],"tags":[]},{"title":"句  其一八","content":["南郡正求賢太守，西垣須輟舊詞臣。"],"tags":[]},{"title":"句  其一九","content":["期月政成當事簡，不妨遊燕楚宮春。"],"tags":[]},{"title":"句  其二○","content":["羅含舍宇存遺址，熊繹封疆控廣津。"],"tags":[]},{"title":"句  其二一","content":["心如蓮花不著水，身似翔鴻不可籠。"],"tags":[]},{"title":"句  其二二","content":["清興比方心境妙，月明池浄白蓮開。"],"tags":[]},{"title":"句  其二三","content":["善思委順世間法，於本真心而不動。"],"tags":[]},{"title":"句  其二四","content":["芃芃麥壠驚翬起，灼灼桃園舞蝶來。"],"tags":[]},{"title":"句  其二五","content":["可能宴坐即宴坐，待全靜無全靜時。"],"tags":[]},{"title":"存目","content":["詩題：遊文潞公曲水園首句：夭桃穠李艷芳辰。"],"tags":[]}]}
