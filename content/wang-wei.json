{"title":"王維","children":[{"title":"送別","content":["下馬飲君酒，問君何所之。","君言不得意，歸臥南山陲。","但去莫復問，白雲無盡時。"],"tags":["唐诗三百首","抒情","写景","友情","送别"]},{"title":"送綦毋潛落第還鄉","content":["聖代無隱者，英靈盡來歸。","遂令東山客，不得顧采薇。","既至君門遠，孰云吾道非。","江淮度寒食，京洛縫春衣。","置酒臨長道，同心與我違。","行當浮桂櫂，未幾拂荆扉。","遠樹帶行客，孤村當落暉。","吾謀適不用，勿謂知音稀。"],"tags":["唐诗三百首","送别","五言古诗","慰勉","友情"]},{"title":"青谿","content":["言入黃花川，每逐青谿水。","隨山將萬轉，趣途無百里。","聲喧亂石中，色靜深松裏。","漾漾汎菱荇，澄澄映葭葦。","我心素已閑，清川澹如此。","請留盤石上，垂釣將已矣。"],"tags":["唐诗三百首","五言古诗","托物寄情","山水"]},{"title":"渭川田家","content":["斜陽照墟落，窮巷牛羊歸。","野老念牧童，倚杖候荆扉。","雉雊麥苗秀，蠶眠桑葉稀。","田夫荷鋤至，相見語依依。","即此羨閑逸，悵然吟式微。"],"tags":["唐诗三百首","五言古诗","归隐","田园"]},{"title":"西施詠","content":["豔色天下重，西施寧久微。","朝仍越溪女，暮作吳宮妃。","賤日豈殊衆，貴來方悟稀。","邀人傅香粉，不自著羅衣。","君寵益嬌態，君憐無是非。","當時浣紗伴，莫得同車歸。","持謝鄰家子，效顰安可希。"],"tags":["唐诗三百首","隋・唐・五代","五言古诗","怀古","写人","怀才不遇"]},{"title":"老將行","content":["少年十五二十時，步行奪得胡馬射。","射殺中山白額虎，肯數鄴下黃鬚兒。","一身轉戰三千里，一劒曾當百萬師。","漢兵奮迅如霹靂，虜騎崩騰畏蒺藜。","衞青不敗由天幸，李廣無功緣數奇。","自從棄置便衰朽，世事磋跎成白首。","昔時飛箭無全目，今日垂楊生左肘。","路傍時賣故侯瓜，門前學種先生柳。","蒼茫古木連窮巷，寥落寒山對虛牖。","誓令疏勒出飛泉，不似潁川空使酒。","賀蘭山下陣如雲，羽檄交馳日夕聞。","節使三河募年少，詔書五道出將軍。","試拂鐵衣如雪色，聊持寶劒動星文。","願得燕弓射天將，恥令越甲鳴吳軍。","莫嫌舊日雲中守，猶堪一戰取功勳。"],"tags":["唐诗三百首","乐府","写人","新乐府辞","赞颂"]},{"title":"桃源行","content":["漁舟逐水愛山春，兩岸桃花夾去津。","坐看紅樹不知遠，行盡青溪不見人。","山口潛行始隈隩，山開曠望旋平陸。","遙看一處攢雲樹，近入千家散花竹。","樵客初傳漢姓名，居人未改秦衣服。","居人共住武陵源，還從物外起田園。","月明松下房櫳靜，日出雲中雞犬喧。","驚聞俗客爭來集，競引還家問都邑。","平明閭巷埽花開，薄暮漁樵乘水入。","初因避地去人間，及至成仙遂不還。","峽裏誰知有人事，世中遙望空雲山。","不疑靈境難聞見，塵心未盡思鄉縣。","出洞無論隔山水，辭家終擬長游衍。","自謂經過舊不迷，安知峰壑今來變。","當時只記入山深，青溪幾曲到雲林。","春來遍是桃花水，不辨仙源何處尋。"],"tags":["唐诗三百首","写景","乐府","新乐府辞","水"]},{"title":"洛陽女兒行","content":["洛陽女兒對門居，纔可容顏十五餘。","良人玉勒乘驄馬，侍女金盤鱠鯉魚。","畫閣朱樓盡相望，紅桃綠柳垂簷向。","羅幃送上七香車，寶扇迎歸九華帳。","狂夫富貴在青春，意氣驕奢劇季倫。","自憐碧玉親教舞，不惜珊瑚持與人。","春窗曙滅九微火，九微片片飛花璅。","戲罷曾無理曲時，妝成秪是薰香坐。","城中相識盡繁華，日夜經過趙李家。","誰憐越女顏如玉，貧賤江頭自浣紗。"],"tags":["唐诗三百首","生活","女子","乐府","新乐府辞"]},{"title":"輞川閑居贈裴秀才迪","content":["寒山轉蒼翠，秋水日潺湲。","倚杖柴門外，臨風聽暮蟬。","渡頭餘落日，墟里上孤煙。","復值接輿醉，狂歌五柳前。"],"tags":["唐诗三百首","写景","抒情","秋天","五言律诗"]},{"title":"酬張少府","content":["晚年唯好靜，萬事不關心。","自顧無長策，空知返舊林。","松風吹解帶，山月照彈琴。","君問窮通理，漁歌入浦深。"],"tags":["唐诗三百首","赠别","友情","规劝","五言律诗"]},{"title":"送梓州李使君","content":["萬壑樹參天，千山響杜鵑。","山中一夜雨，樹杪百重泉。","漢女輸橦布，巴人訟芋田。","文翁翻教授，不敢倚先賢。"],"tags":["唐诗三百首","友情","送别","五言律诗"]},{"title":"過香積寺","content":["不知香積寺，數里入雲峰。","古木無人逕，深山何處鐘。","泉聲咽危石，日色冷青松。","薄暮空潭曲，安禪制毒龍。"],"tags":["唐诗三百首","写景","五言律诗"]},{"title":"山居秋暝","content":["空山新雨後，天氣晚來秋。","明月松間照，清泉石上流。","竹喧歸浣女，蓮動下漁舟。","隨意春芳歇，王孫自可留。"],"tags":["唐诗三百首","山水","写景","秋雨","五言律诗","写人"]},{"title":"終南別業","content":["中歲頗好道，晚家南山陲。","興來每獨往，勝事空自知。","行到水窮處，坐看雲起時。","偶然值林叟，談笑無還期。"],"tags":["唐诗三百首","田园","抒情","五言律诗","山","写人"]},{"title":"歸嵩山作","content":["清川帶長薄，車馬去閑閑。","流水如有意，暮禽相與還。","荒城臨古渡，落日滿秋山。","迢遞嵩高下，歸來且閉關。"],"tags":["唐诗三百首","山水","写景","抒情","五言律诗"]},{"title":"終南山","content":["太乙近天都，連山接海隅。","白雲迴望合，青靄入看無。","分野中峰變，陰晴衆壑殊。","欲投人處宿，隔水問樵夫。"],"tags":["唐诗三百首","终南山","一年级下册","五言律诗","高中古诗","描写山","写山"]},{"title":"漢江臨汎","content":["楚塞三湘接，荆門九派通。","江流天地外，山色有無中。","郡邑浮前浦，波瀾動遠空。","襄陽好風日，留醉與山翁。"],"tags":["唐诗三百首","山水","抒情","五言律诗"]},{"title":"和賈舍人早朝大明宮之作","content":["絳幘雞人送曉籌，尚衣方進翠雲裘。","九天閶闔開宮殿，萬國衣冠拜冕旒。","日色纔臨仙掌動，香煙欲傍衮龍浮。","朝罷須裁五色詔，佩聲歸向鳳池頭。"],"tags":["唐诗三百首","宫廷","七言律诗","早朝"]},{"title":"酬郭給事","content":["洞門高閣靄餘輝，桃李陰陰柳絮飛。","禁裏疎鐘官舍晚，省中啼鳥吏人稀。","晨搖玉佩趨金殿，夕奉天書拜瑣闈。","強欲從君無那老，將因臥病解朝衣。"],"tags":["唐诗三百首","酬和","七言律诗"]},{"title":"積雨輞川莊作","content":["積雨空林煙火遲，蒸藜炊黍餉東菑。","漠漠水田飛白鷺，陰陰夏木囀黃鸝。","山中習靜觀朝槿，松下清齋折露葵。","野老與人爭席罷，海鷗何事更相疑。"],"tags":["唐诗三百首","七言律诗","田园"]},{"title":"輞川集 鹿柴","content":["空山不見人，但聞人語響。","返景入深林，復照青苔上。"],"tags":["唐诗三百首","写景","山","描写山","写山","五言绝句"]},{"title":"輞川集 竹里館","content":["獨坐幽篁裏，彈琴復長嘯。","深林人不知，明月來相照。"],"tags":["唐诗三百首","孤独","生活","初中古诗","月亮","归隐","五言绝句","七年级下册(课外)"]},{"title":"送別","content":["山中相送罷，日暮掩柴扉。","春草明年綠，王孫歸不歸。"],"tags":["唐诗三百首","五言绝句","送别","友情"]},{"title":"雜詩三首 二","content":["君自故鄉來，應知故鄉事。","來日綺窗前，寒梅着花未。"],"tags":["唐诗三百首","景中情","写景","思亲","梅花","思乡","五言绝句"]},{"title":"相思","content":["紅豆生南國，秋來發故枝。","願君多采擷，此物最相思。"],"tags":["唐诗三百首","思念","咏物","抒情","咏物诗","五言绝句"]},{"title":"九月九日憶山東兄弟","content":["獨在異鄉爲異客，每逢佳節倍思親。","遙知兄弟登高處，遍插茱萸少一人。"],"tags":["唐诗三百首","七言绝句","思乡","三年级上册","重阳节","小学古诗"]},{"title":"渭城曲","content":["渭城朝雨浥輕塵，客舍青青楊柳春。","勸君更盡一杯酒，西出陽關無故人。"],"tags":["八年级下册(课外)","友情","小学古诗","送别","初中古诗","乐府","唐诗三百首","近代曲辞","四年级上册"]},{"title":"雜曲歌辭 渭城曲","content":["謂城朝雨浥輕塵，客舍青青柳色春。","勸君更盡一杯酒，西出陽關無故人。"],"tags":["唐诗三百首","八年级下册(课外)","友情","小学古诗","送别","初中古诗","乐府","近代曲辞","四年级上册"]}]}
