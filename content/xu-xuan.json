{"title":"徐鉉","children":[{"title":"早春左省寓直","content":["旭景鸞臺上，微雲象闕間。","時清政事少，日永直官閒。","遠籟飛簫管，零冰響珮環。","終軍年二十，默坐叩玄關。"],"tags":[]},{"title":"寒食宿陳公塘上","content":["垂楊界官道，茅屋倚高坡。","月下春塘水，風中牧豎歌。","折花閒立久，對酒遠情多。","今夜孤亭夢，悠揚奈爾何。"],"tags":[]},{"title":"將去廣陵別史員外南齋","content":["家聲曾與金張輩，官署去居何宋間。","起得高齋臨靜曲，種成奇樹學他山。","鴛鸞終日同醒醉，蘿薜常時共往還。","賤子今朝獨南去，不堪回首望清閒。"],"tags":[]},{"title":"將過江題白沙館","content":["少長在維揚，依然認故鄉。","金陵佳麗地，不道少風光。","稍望吳臺遠，行登楚塞長。","殷勤語江嶺，歸夢莫相妨。"],"tags":[]},{"title":"登甘露寺北望","content":["京口潮來曲岸平，海門風起浪花生。","人行沙上見日影，舟過江中聞櫓聲。","芳草遠迷揚子渡，宿烟深映廣陵城。","游人鄉思應如橘，相望須含兩地情。"],"tags":[]},{"title":"山路花","content":["不共垂楊映綺寮，倚山臨路自嬌饒。","游人過去知香遠，谷鳥飛來見影摇。","半隔烟嵐遥隠隠，可堪風雨暮蕭蕭。","城中春色還如此，幾處笙歌案舞腰。"],"tags":[]},{"title":"京口江際弄水","content":["退公求靜獨臨川，揚子江南二月天。","百尺翠屏甘露閣，數帆晴日海門船。","波澄瀨石寒如玉，草接汀蘋綠似烟。","安得乘槎更東去，十洲風外弄潺湲。"],"tags":[]},{"title":"早春旬假獨直寄江舍人","content":["省署皆歸沐，西垣公事稀。","詠詩前砌立，聽漏向申歸。","遠思風醒酒，餘寒雨濕衣。","春光已堪探，芝蓋共誰飛。"],"tags":[]},{"title":"從駕東幸呈諸公","content":["吳公臺下舊京城，曾掩衡門過十春。","別後不知新景象，信來空問故交親。","宦游京口無高興，習隠鍾山限俗塵。","今日喜爲華表鶴，況陪鵷鷺免迷津。"],"tags":[]},{"title":"重遊木蘭亭","content":["繚繞長隄带碧潯，昔年游此尚青衿。","蘭橈破浪城陰直，玉勒穿花苑樹深。","宦路塵埃成久別，仙家風景有誰尋。","那知年長多情後，重凭欄干一獨吟。"],"tags":[]},{"title":"賦得綵燕","content":["縷綵成飛燕，迎和啟蟄時。","翠翹生玉指，繡羽拂文楣。","詎費銜泥力，無勞剪爪期。","化工今在此，翻怪社來遲。"],"tags":[]},{"title":"送魏舍人仲甫爲蘄州判官","content":["從事蘄春興自長，蘄人應識紫微郎。","山資足後拋名路，蒓菜秋來憶故鄉。","以道卷舒猶自適，臨戈談笑固無妨。","如聞郡閣吹橫笛，時望青谿憶野王。"],"tags":[]},{"title":"題殷舍人宅木芙蓉","content":["憐君庭下木芙蓉，嫋嫋纖枝淡淡紅。","曉吐芳心零宿露，晚摇嬌影媚清風。","似含情態愁秋雨，暗減馨香借菊叢。","默飲數杯應未稱，不知歌管與誰同。"],"tags":[]},{"title":"送史館高員外使嶺南","content":["東觀時閒暇，還修喻蜀書。","雙旌馳縣道，百越從軺車。","桂蠹晨餐罷，貪泉訪古初。","春江多好景，莫使醉吟疏。"],"tags":[]},{"title":"春日紫巖山期客不至","content":["郊外春華好，人家带碧溪。","淺莎藏鴨戲，輕靄隔雞啼。","掩映紅桃谷，夤緣翠柳堤。","王孫竟不至，芳草自萋萋。"],"tags":[]},{"title":"宿蔣帝廟明日遊山南諸寺","content":["便返城闉尚未甘，更從山北到山南。","花枝似雪春雖半，桂魄如眉日始三。","松蓋遮門寒黯黯，柳絲妨路翠毿毿。","登臨莫怪偏留戀，游宦多年事事諳。"],"tags":[]},{"title":"賦得有所思","content":["所思何在杳難尋，路遠山長水復深。","衰草滿庭空佇立，清風吹袂更長吟。","忘情好醉青田酒，寄恨宜調綠綺琴。","落日鮮雲偏聚散，可能知我獨傷心。"],"tags":[]},{"title":"贈王貞素先生","content":["先生嘗已佩真形，紺髮朱顔骨氣清。","道秘未傳鴻寶術，院深時聽步虛聲。","遼東幾度悲城郭，吳市終應變姓名。","三十六天皆有籍，他年何處問歸程。"],"tags":[]},{"title":"春夜月","content":["幽人春望本多情，況是花繁月正明。","竟夕無言亦無寐，繞階芳草影隨行。"],"tags":[]},{"title":"游蔣山題辛夷花寄陳奉禮本約陳同游不至","content":["今歲游山已恨遲，山中仍喜見辛夷。","簪纓且免全爲累，桃李猶堪別作期。","晴後日高偏照灼，晚來風急漸離披。","山郎不作同行伴，折是何由寄所思。"],"tags":[]},{"title":"和殷舍人蕭員外春雪","content":["萬里春陰乍履端，廣庭風起玉塵乾。","梅花嶺上連天白，蕙草階前特地寒。","晴去便爲經歲別，興來何惜徹宵看。","此時鴛侶皆閒暇，贈答詩成禁漏殘。"],"tags":[]},{"title":"寄蘄州高郎中","content":["賈傅棲遲楚澤東，蘭臯三度換秋風。","紛紛世事來無盡，黯黯離魂去不通。","直道未能勝社鼠，孤飛徒自嘆冥鴻。","知君多少思鄉恨，闇在山城一笛中。"],"tags":[]},{"title":"寄和州韓舍人","content":["急景駸駸度，遥懷處處生。","風頭乍寒暖，天色半陰晴。","久別魂空斷，終年道不行。","殷勤雲上雁，爲過歷陽城。"],"tags":[]},{"title":"從兄龍武將軍沒於邊戍過舊營宅作","content":["前年都尉沒邊城，帳下何人領舊兵。","徼外瘴烟沉鼓角，山前秋日照銘旌。","笙歌却返烏衣巷，部曲皆還細柳營。","今日園林過寒食，馬蹄猶擬入門行。"],"tags":[]},{"title":"景陽臺懷古","content":["後主亡家不悔，江南異代長春。","今日景陽臺上，閒人何用傷神。"],"tags":[]},{"title":"春分日","content":["仲春初四日，春色正中分。","綠野裴回月，晴天斷續雲。","燕飛猶箇箇，花落已紛紛。","思婦高樓晚，歌聲不可聞。"],"tags":[]},{"title":"寄駕部郎中","content":["賤子乖慵性，頻爲省直牽。","交情每相見，多在相門前。","君獨疏名路，爲郎過十年。","炎風久成別，南望思悠然。"],"tags":[]},{"title":"和王庶子寄題兄長建州廉使新亭","content":["謝守高齋結構新，一方風景萬家情。","羣賢詎減山陰會，遠俗初聞正始聲。","水檻片雲長不去，訟庭纖草轉應生。","阿連詩句偏多思，遥想池塘晝夢成。"],"tags":[]},{"title":"謝文靜墓下作","content":["越徼稽天討，周京亂虜塵。","蒼生何可奈，江表更無人。","豈憚尋荒壟，猶思認後身。","春風白楊裏，獨步淚霑巾。"],"tags":[]},{"title":"觀人讀春秋","content":["日覺儒風薄，誰將霸道羞。","亂臣無所戄，何用讀春秋。"],"tags":[]},{"title":"秋日雨中與蕭贊善訪殷舍人於翰林座中作","content":["野出西垣步步遲，秋光如水雨如絲。","銅龍樓下逢閒客，紅藥階前訪舊知。","亂點乍滋承露處，碎聲因想滴蓬時。","銀臺鑰入須歸去，不惜餘歡盡酒巵。"],"tags":[]},{"title":"送和州張員外爲江都令","content":["經年相望隔重湖，一旦相逢在上都。","塞詔官班聊慰否，埋輪意氣尚存無。","由來聖代憐才子，始覺清風激懦夫。","若向西岡尋勝賞，舊題名處爲躊躕。"],"tags":[]},{"title":"和明道人宿山寺","content":["聞道經行處，山前與水陽。","磬聲深小院，燈影迥高房。","落宿依樓角，歸雲擁殿廊。","羨師閒未得，早起逐班行。"],"tags":[]},{"title":"晚歸","content":["暑服道情出，烟街薄暮還。","風清飄短袂，馬健弄連環。","水靜聞歸櫓，霞明見遠山。","過從本無事，從此涉旬閒。"],"tags":[]},{"title":"走筆送義興令趙宣輔","content":["聞君孤棹汎荆谿，隴首雲隨別恨飛。","杜牧舊居憑買取，他年藜杖願同歸。"],"tags":[]},{"title":"天闕山絕句","content":["散誕愛山客，凄凉懷古心。","寒風天闕晚，盡日倚軒吟。"],"tags":[]},{"title":"除夜","content":["寒燈耿耿漏遲遲，送故迎新了不欺。","往事併隨殘曆日，春風寧識舊容儀。","預慚歲酒難先飲，更對鄉儺羨小兒。","吟罷明朝贈知己，便須題作去年詩。"],"tags":[]},{"title":"寄鍾謨","content":["看看潘鬢二毛生，昨日林梢又轉鶑。","欲對春風忘世慮，敢言罇酒召時英。","假中西閣應無事，筵上南威幸有情。","不得車公終不樂，已教紅袖出門迎。"],"tags":[]},{"title":"正初答鍾郎中見招","content":["高齋遲景雪初晴，風拂喬枝待早鶑。","南省郎官名籍籍，東鄰妓女字英英。","流年倏忽成陳事，春物依稀有舊情。","新歲相思自過訪，不須虛左遠相迎。"],"tags":[]},{"title":"聞雁寄故人","content":["久作他鄉客，深慚薄宦非。","不知雲上雁，何得每年歸。","夜靜聲彌怨，天空影更微。","往年離別淚，今夕重霑衣。"],"tags":[]},{"title":"江舍人宅筵上有妓唱和州韓舍人歌辭因以寄","content":["良宵絲竹偶成歡，中有佳人俯翠鬟。","白雪飄颻傳樂府，阮郎憔悴在人間。","清風朗月長相憶，佩蕙紉蘭早晚還。","深夜酒空筵欲散，向隅惆悵鬢堪斑。"],"tags":[]},{"title":"寒食日作","content":["厨冷烟初禁，門閑日更斜。","東風不好事，吹落滿庭花。","過社紛紛燕，新晴淡淡霞。","京都盛遊觀，誰訪子雲家。"],"tags":[]},{"title":"賀殷游二舍人入翰林江給事拜中丞","content":["清晨待漏獨徘徊，霄漢懸心不易裁。","閣老深嚴歸翰苑，夕郎威望拜霜臺。","青綾對覆蓬壺晚，赤棒前驅道路開。","猶有西垣廳記在，莫忘同草紫泥來。"],"tags":[]},{"title":"送吳郎中爲宣州推官知涇縣","content":["征虜亭邊月，雞鳴伴客行。","可憐何水部，今事謝宣城。","風物聊供賞，班資莫繫情。","同心不同載，留滯爲浮名。"],"tags":[]},{"title":"寄舒州杜員外","content":["信到得君書，知君已下車。","粉闈情在否，蓮幕興何如。","人望徵賢入，余思從子居。","灊山真隠地，憑爲卜茅廬。"],"tags":[]},{"title":"九月十一日寄陳郎中","content":["我多吏事君多病，寂絕過從又幾旬。","前日龍山烟景好，風前落帽是何人。"],"tags":[]},{"title":"和司門郎中陳彥","content":["衡門寂寂逢迎少，不見仙郎向五旬。","莫問龍山前日事，菊花開却爲閒人。"],"tags":[]},{"title":"賦得擣衣","content":["江上多離別，居人夜擣衣。","拂砧知露滴，促杵恐霜飛。","漏轉聲頻斷，愁多力自微。","裁縫依夢見，腰带定應非。"],"tags":[]},{"title":"九月三十夜雨寄故人","content":["聽空階雨，方知秋事悲。","寂寥旬假日，蕭颯夜長時。","別念紛紛起，寒更故故遲。","情人如不醉，定是兩相思。"],"tags":[]},{"title":"寄撫州鍾郎中","content":["去載分襟後，尋聞在建安。","封疆正多事，罇俎若爲歡。","都護空遺鏃，明君欲舞干。","繞朝時不用，非是殺身難。"],"tags":[]},{"title":"送歐陽大監游廬山","content":["家家門外廬山路，唯有夫君乞假遊。","案牘乍拋公署晚，林泉已近暑天秋。","海潮盡處逢陶石，江月圓時上庾樓。","此去蕭然好長往，人間何事不悠悠。"],"tags":["庐山"]},{"title":"立秋後一日與朱舍人同直","content":["一宿秋風未覺凉，數聲宮漏日猶長。","林泉無計消殘暑，虛向瑶池費稻粱。"],"tags":[]},{"title":"賦得霍將軍辭第","content":["漢將承恩久，圖勳肯顧私。","匈奴猶未滅，安用以家爲。","郢匠雖聞詔，衡門竟不移。","寧煩張老頌，無待晏嬰辭。","甲乙人徒費，親鄰我自持。","悠悠千載下，長作帥臣師。"],"tags":[]},{"title":"和元帥書記蕭郎中觀習水師","content":["元帥樓船出治兵，落星山外火旗明。","千帆日助江陵勢，萬里風馳下瀨聲。","殺氣曉嚴波上鷁，凱歌遥駭海邊鯨。","仲宣一作從軍詠，迴顧儒衣自不平。"],"tags":[]},{"title":"秋日盧龍村舍","content":["置却人間事，閒從野老游。","樹聲村店晚，草色古城秋。","獨鳥飛天外，閒雲度隴頭。","姓名君莫問，山木與虛舟。"],"tags":[]},{"title":"和蕭郎中小雪日作","content":["征西府裏日西斜，獨試新爐自煮茶。","籬菊盡來低覆水，塞鴻飛去遠連霞。","寂寥小雪閒中過，斑駁輕霜鬢上加。","算得流年無奈處，莫將詩句祝蒼華。"],"tags":[]},{"title":"中書相公谿亭閒宴依韻","content":["雨霽秋光晚，亭空野興迴。","沙鷗掠岸去，谿水上階來。","客傲風欺幘，筵香菊在盃。","東山長許醉，何事憶天台。"],"tags":[]},{"title":"寄饒州王郎中效李白體","content":["珍重王光嗣，交情尚在不。","蕪城連宅住，楚塞並車游。","別後官三改，年來歲六周。","銀鈎無一字，何以緩離愁。"],"tags":[]},{"title":"寄歙州呂判官","content":["任公郡占好山川，谿水縈迴路屈盤。","南國自來推勝境，故人此地作郎官。","風光適意須留戀，祿秩資貧且喜歡。","莫憶班行重迴首，是非多處是長安。"],"tags":[]},{"title":"宣威苗將軍貶官後重經故宅","content":["蔣山南望近西坊，亭館依然鎖院牆。","天子未嘗過細柳，將軍尋已戍燉煌。","欹傾怪石山無色，零落圓荷水不香。","爲將爲儒皆寂寞，門前愁殺馬中郎。"],"tags":[]},{"title":"附池州薛郎中書因寄歙州張員外","content":["新安從事舊臺郎，直氣多才不可忘。","一旦江山馳別夢，幾年簪紱共周行。","岐分出處何方是，情共窮通此義長。","因附鄰州寄消息，接輿今日信爲狂。"],"tags":[]},{"title":"寄江都路員外","content":["吾兄失意在東都，聞說襟懷任所如。","已縱乖慵爲傲吏，有何關鍵制豪胥。","縣齋曉閉多移病，南畝秋荒憶遂初。","知道故人相憶否，嵇康不得懶修書。"],"tags":[]},{"title":"張員外好茅山風景求爲句容令作此送","content":["句曲山前縣，依依數舍程。","還同適勾漏，非是厭承明。","柳谷供詩景，華陽契道情。","金門容傲吏，官滿且還城。"],"tags":[]},{"title":"送應之道人歸江西","content":["曾騎竹馬傍洪涯，二十餘年變物華。","客夢等閒過驛閣，歸帆遥羨指龍沙。","名題小篆矜垂露，詩作吳吟對綺霞。","歲暮定知迴未得，信來憑爲寄梅花。"],"tags":[]},{"title":"送元帥書記高郎中出爲婺源建威軍使","content":["寒風蕭瑟楚江南，記室戎裝挂錦帆。","倚馬未曾妨笑傲，斬牲先要厲威嚴。","危言昔日嘗無隠，壯節今來信不凡。","唯有盃盤思上國，酒醪甜淡菜蔬甘。"],"tags":[]},{"title":"游方山宿李道士房","content":["從來未面李先生，借我西窗卧月明。","二十三家同願識，素騾何日暫還城。"],"tags":[]},{"title":"題畫石山","content":["彼美巉巖石，誰施黼藻功。","回巖明照地，絕壁爛臨空。","錦段鮮須濯，羅屏展易窮。","不因秋蘚綠，非假晚霞紅。","羽客藏書洞，樵人取箭風。","靈蹤理難問，仙路去何通。","返駕歸塵裏，留情向此中。","迴瞻畫圖畔，遥羨面山翁。"],"tags":[]},{"title":"臨石步港","content":["碕岸隳縈带，微風起細漣。","綠陰三月後，倒影亂峰前。","吹浪游鱗小，黏苔碎石圓。","會將腰下組，換取釣魚船。"],"tags":[]},{"title":"病題二首  其一","content":["性靈慵懶百無能，唯被朝參遣夙興。","聖主優容恩未答，丹經疏闊病相陵。","脾傷對客偏愁酒，眼暗看書每愧燈。","進與時乖不知退，可憐身計謾騰騰。"],"tags":[]},{"title":"病題二首  其二","content":["人間多事本難論，况是人間懶慢人。","不解養生何怪病，已能知命敢辭貧。","向空咄咄煩書字，與世滔滔莫問津。","金馬門前君識否，東方曼倩是前身。"],"tags":[]},{"title":"寄江州蕭給事","content":["夕郎憂國不憂身，今向天涯作逐臣。","魂夢暗馳龍闕曙，嘯吟閒繞虎谿春。","朝車載酒過山寺，諫紙題詩寄野人。","惆悵懦夫何足道，自離羣後已同塵。"],"tags":[]},{"title":"和江州江中丞見寄","content":["賈傅南遷久，江關道路遥。","北來空見雁，西去不如潮。","鼠穴依城社，鴻飛在泬寥。","高低各有處，不擬更相招。"],"tags":[]},{"title":"和鍾郎中送朱先輩還京垂寄","content":["分司洗馬無人問，辭客殷勤輟棹歌。","蒼蘚滿庭行徑小，高梧臨檻雨聲多。","春愁盡付千盃酒，鄉思遥聞一曲歌。","且共勝遊消永日，西岡風物近如何。"],"tags":[]},{"title":"送郝郎中爲浙西判官","content":["大藩從事本優賢，幕府仍當北固前。","花繞樓臺山倚郭，寺臨江海水連天。","恐君到即忘歸日，憶我遊曾歷二年。","若許他時作閒伴，殷勤爲買釣魚船。"],"tags":[]},{"title":"陪王庶子游後湖涵虛閣","content":["懸圃清虛乍過秋，看山尋水上茲樓。","輕鷗的的飛難沒，紅葉紛紛晚更稠。","風卷微雲分遠岫，浪摇晴日照中州。","躋攀況有承華客，如在南皮奉勝遊。"],"tags":[]},{"title":"柳枝辭十二首  其一","content":["把酒憑君唱柳枝，也從絲管遞相隨。","逢春只合朝朝醉，記取秋風落葉時。"],"tags":[]},{"title":"柳枝辭十二首  其二","content":["南園日暮起春風，吹散楊花雪滿空。","不惜楊花飛也得，愁君老盡臉邊紅。"],"tags":[]},{"title":"柳枝辭十二首  其三","content":["陌上朱門柳映花，簾鈎半卷綠陰斜。","憑郎暫駐青驄馬，此是錢塘小小家。"],"tags":[]},{"title":"柳枝辭十二首  其四","content":["夾岸朱欄柳映樓，綠波平幔带花流。","歌聲不出長條密，忽地風迴見綵舟。"],"tags":[]},{"title":"柳枝辭十二首  其五","content":["老大逢春總恨春，綠楊陰裏最愁人。","舊游一別無因見，嫩葉如眉處處新。"],"tags":[]},{"title":"柳枝辭十二首  其六","content":["濛濛堤畔柳含烟，疑是陽和二月天。","醉裏不知時節改，漫隨兒女打鞦韆。"],"tags":[]},{"title":"柳枝辭十二首  其七","content":["水閣春來乍減寒，曉妝初罷倚欄干。","長條亂拂春波動，不許佳人照影看。"],"tags":[]},{"title":"柳枝辭十二首  其八","content":["柳岸烟昏醉裏歸，不知深處有芳菲。","重來已見花飄盡，唯有黄鶑囀樹飛。"],"tags":[]},{"title":"柳枝辭十二首  其九","content":["此去仙源不是遥，垂楊深處有朱橋。","共君同過朱橋去，密映垂楊聽洞簫。"],"tags":[]},{"title":"柳枝辭十二首  其一○","content":["暫別揚州十度春，不知光景屬何人。","一帆歸客千條柳，腸斷東風揚子津。"],"tags":[]},{"title":"柳枝辭十二首  其一一","content":["仙樂春來案舞腰，清聲偏似傍嬌饒。","應緣鶑舌多情頼，長向雙成說翠條。"],"tags":[]},{"title":"柳枝辭十二首  其一二","content":["鳳笙臨檻不能吹，舞袖當筵亦自疑。","唯有美人多意緒，解衣芳態畫雙眉。"],"tags":[]},{"title":"貶官泰州出城作","content":["浮名浮利信悠悠，四海干戈痛主憂。","三諫不從爲逐客，一身無累似虛舟。","滿朝權貴皆曾忤，繞郭林泉已徧游。","唯有戀恩終不改，半程猶自望城樓。"],"tags":[]},{"title":"過江","content":["別路知何極，離腸有所思。","登樓望城遠，摇櫓過江遲。","斷岸烟中失，長天水際垂。","此心非橘柚，不爲兩鄉移。"],"tags":[]},{"title":"經東都太子橋","content":["綸闈放逐知何道，桂苑風流且暫歸。","莫問升遷橋上客，身謀疏拙舊心違。"],"tags":[]},{"title":"贈維揚故人","content":["東京少長認維桑，書劍誰教入帝鄉。","一事無成空放逐，故人相見重淒涼。","樓臺寂寞官河晚，人物稀疏驛路長。","莫怪臨風惆悵久，十年春色憶維揚。"],"tags":[]},{"title":"泰州道中却寄東京故人","content":["風緊雨淒淒，川迴岸漸低。","吳州林外近，隋苑霧中迷。","聚散紛如此，悲歡豈易齊。","料君殘酒醒，還聽子規啼。"],"tags":[]},{"title":"贈陶使君求梨","content":["昨宵宴罷醉如泥，惟憶張公大谷梨。","白玉花繁曾綴處，黄金色嫩乍成時。","冷侵肺腑醒偏蚤，香惹衣襟歇倍遲。","今旦中山方酒渴，唯應此物最相宜。"],"tags":[]},{"title":"陳覺放還至泰州以詩見寄作此答之","content":["朱雲曾爲漢家憂，不怕交親作世仇。","壯氣未平空咄咄，狂言無驗信悠悠。","今朝我作傷弓鳥，却羨君爲不繫舟。","勞寄新詩平宿憾，此生心氣貫清秋。"],"tags":[]},{"title":"王三十七自京垂訪作此送之","content":["失鄉遷客在天涯，門掩苔垣向水斜。","只就鱗鴻求遠信，敢言車馬訪貧家。","烟生柳岸將垂縷，雪壓梅園半是花。","惆悵明朝罇酒散，夢魂相送到京華。"],"tags":[]},{"title":"陶使君挽歌二首  其一","content":["太守今何在，行春去不歸。","筵空收管吹，郊迥儼驂騑。","營外星纔落，園中露已晞。","傷心梁上燕，猶解向人飛。"],"tags":[]},{"title":"陶使君挽歌二首  其二","content":["始憶花前宴，笙歌醉夕陽。","那堪城外送，哀挽逐歸艎。","鈴閣朝猶閉，風亭日已荒。","唯餘遷客淚，霑灑後池傍。"],"tags":[]},{"title":"雪中作","content":["賦分多情客，經年去國心。","疏鐘寒郭晚，密雪水亭深。","影迥鴻投渚，聲愁雀噪林。","他鄉一罇酒，獨坐不成斟。"],"tags":[]},{"title":"賦得風光草際浮","content":["宿露依芳草，春郊古陌旁。","風輕不盡偃，日早未晞陽。","耿耿依平遠，離離入望長。","映空無定彩，飄逕有餘光。","颭若荷珠亂，紛如爝火颺。","詩人多感物，凝思繞池塘。"],"tags":[]},{"title":"寒食成判官垂訪因贈","content":["常年寒食在京華，今歲清明在海涯。","遠巷蹋歌深夜月，隔牆吹管數枝花。","鴛鸞得路音塵闊，鴻雁分飛道里賒。","不是多情成二十，斷無人解訪貧家。"],"tags":[]},{"title":"送客至城西望圖山因寄浙西府中","content":["枚叟鄒生笑語同，莫嗟江上聽秋風。","君看逐客思鄉處，猶在圖山更向東。"],"tags":[]},{"title":"送寫真成處士入京","content":["傳神蹤迹本來高，澤畔形容愧彩毫。","京邑功臣多佇望，凌烟閣上莫辭勞。"],"tags":[]},{"title":"九日雨中","content":["茱萸房重雨霏微，去國逢秋此恨稀。","目極暫登臺上望，心遥長向夢中歸。","荃蘼路遠愁霜早，兄弟鄉遥羨雁飛。","唯有多情一枝菊，滿盃顔色自依依。"],"tags":[]},{"title":"寄外甥苗武仲","content":["放逐今來漲海邊，親情多在鳳臺前。","且將聚散爲閑事，須信華枯是偶然。","蟬噪疏林村倚郭，鳥飛殘照水連天。","此中唯欠韓康伯，共對秋風詠數篇。"],"tags":[]},{"title":"寄從兄憲兼示二弟","content":["別路吳將楚，離憂弟與兄。","斷雲驚晚吹，秋色滿孤城。","信遠鴻初下，鄉遥月共明。","一枝棲未穩，迴首望三京。"],"tags":[]},{"title":"附書與鍾郎中因寄京妓越賓","content":["暮春橋下手封書，寄向南江問越姑。","不道諸郎少歡笑，經年相別憶儂無。"],"tags":[]},{"title":"送蒯司錄歸京亮","content":["早年聞有蒯先生，二十餘年道不行。","抵掌曾論天下事，折腰猶悟俗人情。","老還上國歡娛少，貧聚歸資結束輕。","遷客臨流倍惆悵，冷風黄葉滿山城。"],"tags":[]},{"title":"聞查建州陷賊寄鍾郎中","content":["聞道將軍輕壯圖，螺江城下委犀渠。","旌旗零落沉荒服，簪履蕭條返故居。","皓首應全蘇武節，故人誰得李陵書。","自憐放逐無長策，空使盧諶淚滿裾。"],"tags":[]},{"title":"還過東都留守周公筵上贈座客","content":["賈生三載在長沙，故友相思道路賒。","已分終年甘寂寞，豈知今日返京華。","麟符上相恩偏厚，隋苑留歡日欲斜。","明旦江頭倍惆悵，遠山芳草映殘霞。"],"tags":[]},{"title":"送楊郎中唐員外奉使湖南","content":["江邊微雨柳條新，握節含香二使臣。","兩綬對懸雲夢日，方舟齊汎洞庭春。","今朝草木逢新律，昨日山川滿戰塵。","同是多情懷古客，不妨爲賦弔靈均。"],"tags":["洞庭湖"]},{"title":"和表弟包潁見寄","content":["平生中表最情親，浮世那堪聚散頻。","謝脁却吟歸省閣，劉楨猶自卧漳濱。","舊游半似前生事，要路多逢後進人。","且喜新吟報强健，明年相望杏園春。"],"tags":[]},{"title":"寄蕭給事","content":["危言危行古時人，歸向西山卧白雲。","買宅尚尋徐處士，餐霞終訪許真君。","容顔別後應如故，詩詠年來更不聞。","今日城中春又至，落梅愁緒共紛紛。"],"tags":[]},{"title":"賦石奉送德林少尹員外并序","content":["我愛他山石，中含絕代珍。","烟披寒落落，沙淺靜磷磷。","翠色辭文陛，清聲出泗濱。","扁舟載歸去，知是汎槎人。"],"tags":[]},{"title":"贈泰州掾令狐克己","content":["念子才多命且奇，亂中拋擲少年時。","深藏七澤衣如雪，却見中朝鬢似絲。","舊德在人終遠大，扁舟爲吏莫推辭。","孤芳自愛凌霜處，詠取文公白菊詩。"],"tags":[]},{"title":"送荻柴與秀才朱觀","content":["羨子清吟處，茅齋面碧流。","解憎蓮艷俗，唯欠荻花幽。","鷺立低枝晚，風驚折葉秋。","贈君須種取，不必樹忘憂。"],"tags":[]},{"title":"使浙西先寄獻燕王侍中","content":["京江風靜喜乘流，極目遥瞻萬歲樓。","喜氣蘢葱甘露晚，水烟波淡海門秋。","五年不見鸞臺長，明日將陪兔苑遊。","欲問平臺門下吏，相君還許吐茵不。"],"tags":[]},{"title":"常州驛中喜雨","content":["颯颯旱天雨，凉風一夕迴。","遠尋南畝去，細入驛亭來。","蓑唱牛初牧，漁歌棹正開。","盈庭頓無事，歸思酌金罍。"],"tags":[]},{"title":"驛中七夕","content":["七夕雨初霽，行人正憶家。","江天望河漢，水館折蓮花。","獨坐凉何甚，微吟月易斜。","今年不乞巧，鈍拙轉堪嗟。"],"tags":[]},{"title":"贈浙西顧推官","content":["盛府賓寮八十餘，閉門高卧興無如。","梁王苑裏相逢早，澗浦城中得信疏。","狼藉杯盤重會面，風流才調一如初。","願君百歲猶强健，他日相尋隠士廬。"],"tags":[]},{"title":"贈浙西妓亞仙","content":["翠黛嚬如怨，朱顔醉更春。","占將南國貌，惱殺別家人。","粉汗沾巡盞，花鈿逐舞茵。","明朝綺窗下，離恨兩殷勤。"],"tags":[]},{"title":"迴至瓜洲獻侍中","content":["紫微垣裏舊賓從，來向吳門謁府公。","奉使謬持嚴助節，登門初識魯王宮。","笙歌隠隠違離後，烟水茫茫悵望中。","日暮瓜洲江北岸，兩行清淚滴西風。"],"tags":[]},{"title":"邵伯埭下寄高郵陳郎中","content":["故人相別動經年，候館相逢倍慘然。","顧我飲冰難輟棹，感君扶病爲開筵。","河灣水淺翹愁鷺，柳岸風微噪暮蟬。","欲識酒醒魂斷處，謝公祠畔客亭前。"],"tags":[]},{"title":"謫居舒州累得韓高二舍人書作此寄之","content":["三峰烟靄碧臨谿，中有騷人理釣絲。","會友少於分袂日，謫居多却在朝時。","丹心歷歷吾終信，俗慮悠悠爾不知。","珍重韓君與高子，殷勤書札寄相思。"],"tags":[]},{"title":"和張先輩見寄二首  其一","content":["去國離羣擲歲華，病容憔悴愧丹沙。","谿連舍下衣長潤，山带城邊日易斜。","幾處垂鈎依野岸，有時披褐到鄉家。","故人書札頻相慰，誰道西京道路賒。"],"tags":[]},{"title":"和張先輩見寄二首  其二","content":["清時淪放在山州，邛竹紗巾處處游。","野日蒼茫悲鵬舍，水風陰濕弊貂裘。","雞鳴候旦寧辭晦，松節凌霜幾換秋。","兩首新詩千里道，感君情分獨知丘。"],"tags":[]},{"title":"印秀才至舒州見尋別後寄詩依韻和","content":["羈游白社身雖屈，高步辭場道不卑。","投分共爲知我者，相尋多愧謫居時。","離懷耿耿年來夢，厚意勤勤別後詩。","今日谿邊正相憶，雪晴山秀柳絲垂。"],"tags":[]},{"title":"行園樹","content":["松節凌霜久，蓬根逐吹頻。","羣生各有性，桃李但爭春。"],"tags":[]},{"title":"題雷公井","content":["掩靄愚公谷，蕭寥羽客家。","俗人知處所，應爲有桃花。"],"tags":[]},{"title":"送彭秀才","content":["賈生去國已三年，短褐閑行皖水邊。","盡日野雲生舍下，有時京信到門前。","無人與和投湘賦，愧子來浮訪戴船。","滿袖新詩好迴去，莫隨騷客醉林泉。"],"tags":[]},{"title":"移饒州別周使君","content":["正憐東道感賢侯，何幸高冠脫楚囚。","皖伯臺前收別宴，喬公亭下艤行舟。","四年去國身將老，百郡徵兵主尚憂。","更向鄱陽河上去，青衫憔悴淚交流。"],"tags":[]},{"title":"避難東歸依韻和黄秀才見寄","content":["慼慼逢人問所之，東流相送向京畿。","自甘逐客紉蘭佩，不料平民著戰衣。","樹带荒村春冷落，江澄霽色霧霏微。","時危道喪無才術，空手徘徊不忍歸。"],"tags":[]},{"title":"酬郭先輩","content":["太原郭夫子，行高文炳蔚。","弱齡負世譽，一舉游月窟。","仙籍第三人，時人故稱屈。","昔余吏西省，傾蓋名籍籍。","及我竄羣舒，向風心鬰鬰。","歸來暮江上，雲霧一披拂。","雷雨不下施，猶作池中物。","念君介然氣，感時思奮發。","示我數篇文，與古爭馳突。","綵縟粲英華，理深刮肌骨。","古詩尤精奧，史論皆宏拔。","舉此措諸民，何憂民不活。","吁嗟吾道薄，與世長迂闊。","顧我徒有心，數奇身正絀。","論兵屬少年，經國須儒術。","夫子無自輕，蒼生正愁疾。"],"tags":[]},{"title":"和集賢鍾郎中","content":["石渠冊府神仙署，當用明朝第一人。","腰下別懸新印綬，堂中皆是故交親。","龍池樹色供清景，浴殿香風接近鄰。","從此翻飛應更遠，徧尋三十六天春。"],"tags":[]},{"title":"送劉山陽","content":["舊族知名士，朱衣宰楚城。","所嗟吾道薄，豈是主恩輕。","戰鼓何時息，儒冠獨自行。","此心多感激，相送若爲情。"],"tags":[]},{"title":"題伏龜山北隅","content":["茲山信岑寂，陰崖積蒼翠。","水石何必多，宛有千巖意。","孰知近人境，旦暮含佳氣。","池影摇輕風，林光澹新霽。","支頤藉芳草，自足忘世事。","未得歸去來，聊爲宴居地。"],"tags":[]},{"title":"送黄梅江明府","content":["封疆多難正經綸，臺閣如何不用君。","江上又勞爲小邑，篋中徒自有雄文。","書生膽氣人誰信，遠俗歌謠主不聞。","一首新詩無限意，再三吟咏向秋雲。"],"tags":[]},{"title":"詠梅子真送郭先輩","content":["忠臣本愛君，仁人本愛民。","寧知貴與賤，豈計名與身。","梅生爲一尉，獻疏來君門。","君門深萬里，金虎重千鈞。","向永且不用，況復論子真。","拂衣遂長往，高節邈無鄰。","至今仙籍中，謂之梅真人。","郭生負逸氣，百代繼遺塵。","進退生自知，得喪吾不陳。","斯民苟有幸，期子一朝伸。"],"tags":[]},{"title":"和蕭郎中午日見寄","content":["細雨輕風采藥時，褰簾隠几更何爲。","豈知澤畔紉蘭客，來赴城中角黍期。","多罪靜思如剉蘗，赦書纔聽似含飴。","謝公制勝常閑暇，願接西州敵手棋。"],"tags":[]},{"title":"送黄秀才姑熟辟命","content":["世亂離情苦，家貧色養難。","水雲孤棹去，風雨暮春寒。","幕府才方急，騷人淚未乾。","何時王道泰，萬里看鵬摶。"],"tags":[]},{"title":"送王四十五歸東都","content":["海內兵方起，離筵淚易垂。","憐君負米去，惜此落花時。","想憶看來信，相寬指後期。","殷勤手中柳，此是向南枝。"],"tags":["离别","送别"]},{"title":"和太常蕭少卿近郊馬上偶吟  其一","content":["田園經雨綠分畦，飛蓋閑行九里堤。","拂袖清風塵不起，滿川芳草路如迷。","林開始覺晴天迥，潮上初驚浦岸齊。","怪得仙郎詩句好，斷霞殘照遠山西。"],"tags":[]},{"title":"和太常蕭少卿近郊馬上偶吟  其二","content":["抱甕何人灌藥畦，金銜爲爾駐平堤。","村橋野店景無限，綠水晴天思欲迷。","橫笛乍隨輕吹斷，歸帆疑與遠山齊。","鳳城迴望真堪畫，萬戶千門蔣嶠西。"],"tags":[]},{"title":"拋毬樂辭二首  其一","content":["歌舞送飛毬，金觥碧玉籌。","管弦桃李月，簾幕鳳凰樓。","一笑千場醉，浮生任白頭。"],"tags":[]},{"title":"拋毬樂辭二首  其二","content":["灼灼傳花枝，紛紛度畫旂。","不知紅燭下，照見彩毬飛。","借勢因期尅，巫山暮雨歸。"],"tags":[]},{"title":"離歌辭五首  其一","content":["莫折紅芳樹，但知盡意看。","狂風幸無意，那忍折教殘。"],"tags":[]},{"title":"離歌辭五首  其二","content":["朝日城南路，旌旗照綠蕪。","使君何處去，桑下覓羅敷。"],"tags":[]},{"title":"離歌辭五首  其三","content":["事與年俱往，情將分共深。","莫驚客鬢改，只是舊時心。"],"tags":[]},{"title":"離歌辭五首  其四","content":["暫別勞相送，佳期願莫違。","朱顔不須老，留取待郎歸。"],"tags":[]},{"title":"離歌辭五首  其五","content":["拂匣收珠佩，迴燈拭薄妝。","莫嫌春夜短，匹似楚襄王。"],"tags":[]},{"title":"夢游三首  其一","content":["魂夢悠揚不奈何，夜來還在故人家。","香濛蠟燭時時暗，戶映屏風故故斜。","檀的慢調銀字管，雲鬟低綴折枝花。","天明又作人間別，洞口春深道路賒。"],"tags":[]},{"title":"夢游三首  其二","content":["繡幌銀屏杳靄間，若非魂夢到應難。","窗前人靜偏宜夜，戶內春濃不識寒。","蘸甲遞觴織似玉，含詞忍笑膩于檀。","錦書若要知名字，滿縣花開不姓潘。"],"tags":[]},{"title":"夢游三首  其三","content":["南國佳人字玉兒，芙蓉雙臉遠山眉。","仙郎有約長相憶，阿母無猜不得知。","夢裏行雲還倏忽，暗中携手乍疑遲。","因思別後閑窗下，織得迴文幾首詩。"],"tags":[]},{"title":"和蕭少卿見慶新居  其一","content":["湘浦懷沙已不疑，京城賜第豈前期。","鼓聲到晚知坊遠，山色來多與靜宜。","簪屨尚應憐故物，稻粱空自愧華池。","新詩問我偏饒思，還念鷦鷯得一枝。"],"tags":[]},{"title":"和蕭少卿見慶新居  其二","content":["驚蓬偶駐知多幸，斷雁重聯愜素期。","當戶小山如舊識，上牆幽蘚最相宜。","清風不去因栽竹，隙地無多也鑿池。","更喜良鄰有嘉樹，綠陰分得近南枝。"],"tags":[]},{"title":"送勳道人之建安","content":["下國兵方起，君家義獨聞。","若爲輕世利，歸去卧溪雲。","掛席衝嵐翠，携筇破蘚紋。","離情似霜葉，江上正紛紛。"],"tags":[]},{"title":"送許郎中歙州判官兼黟縣","content":["嘗聞黟縣似桃源，況是優游冠玳筵。","遺愛非遥應卧理，祖風猶在好尋仙。","朝衣舊識薰香史，祿米初營種秫田。","大抵宦游須自適，莫辭離別二三年。"],"tags":[]},{"title":"送彭秀才南游","content":["問君孤棹去何之，玉笥春風楚水西。","山上斷雲分翠靄，林間晴雪入澄溪。","琴心酒趣神相會，道士仙童手共携。","他日時清更隨計，莫如劉阮洞中迷。"],"tags":[]},{"title":"和明上人除夜見寄","content":["酌酒圍爐久，愁襟默自增。","長年逢歲暮，多病見兵興。","夜色開庭燎，寒威入硯冰。","湯師無別念，吟坐一燈凝。"],"tags":[]},{"title":"正初和鄂州邊郎中見寄","content":["潦倒含香客，淒涼賦鵩人。","未能全卷舌，終擬學垂綸。","故友暌離久，音書問訊頻。","相思俱老大，又見一年新。"],"tags":[]},{"title":"送劉司直出宰","content":["之子有雄文，風標秀不羣。","低飛從墨綬，逸志在青雲。","柳色臨流動，春光到縣分。","賢人多靜理，未爽醉醺醺。"],"tags":[]},{"title":"送從兄赴臨川幕","content":["梁王籍寵就東藩，還召鄒枚坐兔園。","今日好論天下事，昔年同受主人恩。","石頭城下春潮滿，金柅亭邊綠樹繁。","唯有音書慰離別，一杯相送別無言。"],"tags":[]},{"title":"送龔員外赴江州幕","content":["煩君更上築金臺，世難民勞藉俊才。","自有聲名馳羽檄，不妨談笑奉罇罍。","元規樓迥清風滿，匡俗仙春畫障開。","莫忘故人離別恨，海潮迴處寄書來。"],"tags":[]},{"title":"送朱先輩尉廬陵","content":["我重朱夫子，依然見古人。","成名無愧色，得祿及慈親。","莫歎官資屈，寧論活計貧。","平生心氣在，終在靜邊塵。"],"tags":[]},{"title":"送德林郎中學士赴東府得酒并序","content":["酌此杯中物，茱萸滿把秋。","今朝將送別，他日是忘憂。","世亂方多事，年加易得愁。","政成頻一醉，亦未減風流。"],"tags":[]},{"title":"送陳先生之洪并寄蕭少卿","content":["聞君仙袂指洪涯，我憶情人別路賒。","知有歡娛游楚澤，更無書札到京華。","雲間驛閣連江靜，春滿西山倚漢斜。","此處相逢應見問，爲言搔首望龍沙。"],"tags":[]},{"title":"送龔明府九江歸寧","content":["茂宰隳官去，扁舟著綵衣。","湓城春酒熟，匡阜野花稀。","解纜垂楊綠，開帆宿鷺飛。","一朝吾道泰，還逐落潮歸。"],"tags":[]},{"title":"和江西蕭少卿見寄二首  其一","content":["亡羊岐路愧司南，二紀窮通聚散三。","老去何妨從笑傲，病來看欲懶朝參。","離腸似線常憂斷，世態如湯不可探。","珍重加餐省思慮，時時斟酒壓山嵐。"],"tags":[]},{"title":"和江西蕭少卿見寄二首  其二","content":["身遥上國三千里，名在朝中二十春。","金印不須辭入幕，麻衣曾此歎迷津。","卷舒由我真齊物，憂喜忘心即養神。","世路風波自翻覆，虛舟無計得沉淪。"],"tags":[]},{"title":"送薛少卿赴青陽","content":["我愛陶靖節，吏隠從弦歌。","我愛費徵君，高卧歸九華。","清風激頹波，來者何以加。","我志兩不遂，漂淪浩無涯。","數奇時且亂，此圖今愈賒。","賢哉薛夫子，高舉凌晨霞。","安民即是道，投足皆爲家。","功名與權位，悠悠何用誇。","携朋出遠郊，酌酒藉平沙。","雲收遠天靜，江闊片帆斜。","離懷與企羨，南望長咨嗟。"],"tags":[]},{"title":"送高起居之涇縣","content":["右史罷朝歸，之官句水湄。","別我行千里，送君傾一巵。","酒罷長歎息，此歎君應悲。","亂中吾道薄，卿族舊人稀。","胡爲佩銅墨，去此白玉墀。","吏事豈所堪，民病何可醫。","藏用清其心，此外慎勿爲。","縣郭有佳境，千峰谿水西。","雲樹杳迴合，巖巒互蔽虧。","彈琴坐其中，世事吾不知。","時時寄書札，以慰長相思。"],"tags":[]},{"title":"宿茅山寄舍弟","content":["茅許稟靈氣，一家同上賓。","仙山空有廟，舉世更無人。","獨往誠違俗，浮名亦累真。","當年各自勉，雲洞鎮長春。"],"tags":[]},{"title":"晚憩白鶴廟寄句容張少府","content":["日入林初靜，山空暑更寒。","泉鳴細巖竇，鶴唳眇雲端。","拂榻安棋局，焚香戴道冠。","望君殊不見，終夕凭欄干。"],"tags":[]},{"title":"題紫陽觀","content":["南朝名士富仙才，追步東鄉遂不迴。","丹井自深桐暗老，祠宮長在鶴頻來。","巖邊桂樹攀仍倚，洞口桃花落復開。","惆悵霓裳太平事，一函真跡鎖昭臺。"],"tags":[]},{"title":"贈奚道士","content":["先生曾有洞天期，猶傍天壇摘紫芝。","處世自能心混沌，全真誰見德支離。","玉霄塵閉人長在，金鼎功成俗未知。","他日飈輪謁茅許，願同雞犬去相隨。"],"tags":[]},{"title":"題碧巖亭贈孫尊師","content":["絕境何人識，高亭萬象含。","凭軒臨樹杪，送目極天南。","積靄生泉洞，歸雲鎖石龕。","丹霞披翠巘，白鳥带晴嵐。","仙去留虛室，龍歸漲碧潭。","幽巖君獨愛，玄味我曾耽。","世上愁何限，人間事久諳。","終須脫羈鞅，來此會空談。"],"tags":[]},{"title":"題白鶴廟","content":["平生心事向玄關，一入仙鄉似舊山。","白鶴唳空晴眇眇，丹砂流澗暮潺潺。","嘗嗟多病嫌中藥，擬問真經乞小還。","滿洞烟霞互陵亂，何峰臺榭是蕭閑。"],"tags":[]},{"title":"步虛詞五首  其一","content":["氣爲還元正，心由抱一靈。","凝神歸罔象，飛步入青冥。","整服乘三素，旋綱躡九星。","瓊章開後學，稽首奉真經。"],"tags":[]},{"title":"步虛詞五首  其二","content":["天帝黄金闕，真人紫錦書。","霓裳紛蔽景，羽服迥臨虛。","白鶴能爲使，班麟解駕車。","靈符終願借，轉共世情疏。"],"tags":[]},{"title":"步虛詞五首  其三","content":["聖主過幽谷，虛皇在蕊宮。","五千宗物母，七字秘神童。","世人金壺遠，人間玉籥空。","唯餘養身法，修此與天通。"],"tags":[]},{"title":"步虛詞五首  其四","content":["何處求玄解，人間有洞天。","勤行皆是道，謫下尚爲仙。","蔽景乘朱鳳，排虛駕紫烟。","不嫌園吏傲，願在玉宸前。"],"tags":[]},{"title":"步虛詞五首  其五","content":["三素霏霏遠，盟威凜凜寒。","火鈴空滅沒，星斗曉闌干。","佩響流虛殿，爐烟在醮壇。","蕭寥不可極，驂駕上雲端。"],"tags":[]},{"title":"留題","content":["瑶壇醮罷晚雲開，羽客分飛俗士迴。","爲報移文不須勒，未曾游處待重來。"],"tags":[]},{"title":"和陳洗馬山莊新泉","content":["已開山館待抽簪，更要巖泉欲洗心。","常被松聲迷細韻，急流花片落高岑。","便疏淺瀨穿莎徑，始有清光映竹林。","何日煎茶醖香酒，沙邊同聽暝猿吟。"],"tags":[]},{"title":"奉和七夕應令","content":["今宵星漢共晶光，應笑羅敷嫁侍郎。","斗柄易傾離恨促，河流不盡後期長。","靜聞天籟疑鳴佩，醉折荷花想豔妝。","誰見宣猷堂上宴，一篇清韻振金鐺。"],"tags":[]},{"title":"又和八日","content":["微雲疏雨淡新秋，曉夢依稀十二樓。","故作別離應有以，擬延更漏共無由。","那教人世長多恨，未必天仙不解愁。","博望苑中殘酒醒，香風佳氣獨遲留。"],"tags":[]},{"title":"和印先輩及第後獻座主朱舍人郊居之作","content":["成名郊外掩柴扉，樹影蟬聲共息機。","積雨暗封青蘚徑，好風輕透白綀衣。","嘉魚始賦人爭誦，荆玉頻收國自肥。","獨坐公廳正煩暑，喜吟新詠見玄微。"],"tags":[]},{"title":"和致仕張尚書新創道院","content":["梓澤成新致，金丹有舊情。","挂冠朝睡足，隠几暮江清。","藥圃分輕綠，松窗起細聲。","養高寧厭病，默坐對諸生。"],"tags":[]},{"title":"和尉遲贊善秋暮僻居","content":["登高節物最堪憐，小嶺疏林對檻前。","輕吹斷時雲縹緲，夕陽明處水澄鮮。","江城秋早催寒事，望苑朝稀足晏眠。","庭有菊花罇有酒，若方陶令愧猶賢。"],"tags":[]},{"title":"和陳贊善致仕還京口","content":["海門山下一漁舟，中有高人未白頭。","已駕安車歸故里，尚通閨籍在龍樓。","泉聲潄玉窗前落，江色和烟檻外流。","今日君臣厚終始，不須辛苦畫雙牛。"],"tags":[]},{"title":"京使迴自臨川得從兄書寄詩依韻和","content":["珍重還京使，殷勤話故人。","別離長挂夢，寵祿不關身。","趣向今成道，聲華舊絕塵。","莫嗟容鬢老，詩句逐時新。"],"tags":[]},{"title":"陪鄭王相公賦簷前垂冰應教依韻","content":["窗外虛明雪乍晴，簷前垂霤盡成冰。","長廊瓦疊行行密，晚院風高寸寸增。","玉指乍拈簪尚愧，金階時墜磬難勝。","晨餐堪醒曹參酒，自恨空腸病不能。"],"tags":[]},{"title":"送禮部潘尚書致仕還建安","content":["名遂功成累復輕，鱸魚因起舊鄉情。","履聲初下金華省，帆影看離石首城。","化劍津頭尋故老，同亭會上問仙卿。","冥鴻高舉真難事，相送何須淚滿纓。"],"tags":[]},{"title":"和尉遲贊善病中見寄","content":["仙郎移病暑天過，却似冥鴻避罻羅。","晝夢乍驚風動竹，夜吟時覺露霑莎。","情親稍喜貧居近，性懶猶嫌上直多。","望苑恩深期勿藥，青雲岐路未蹉跎。"],"tags":[]},{"title":"池州陳使君見示游齊山詩因寄","content":["往歲曾遊弄水亭，齊峰濃翠暮軒橫。","哀猿出檻心雖喜，傷鳥聞弦勢易驚。","病後簪纓殊寡興，老來泉石倍關情。","今朝池口風波靜，遥賀山前有頌聲。"],"tags":[]},{"title":"再領制誥和王明府見賀","content":["蹇步還依列宿邊，拱辰重認舊雲天。","自嗟多難飄零困，不似當年膽氣全。","雞樹晚花疏向日，龍池輕浪細含烟。","從來不解爲身計，一葉悠悠任大川。"],"tags":[]},{"title":"送高舍人使嶺南","content":["西掖官曹近，南溟道路遥。","使星將渡漢，仙掌乍乘潮。","柳映靈和折，梅依大庾飄。","江帆風淅淅，山館雨蕭蕭。","陸賈真迂闊，終童久寂寥。","送君何限意，把酒一長謠。"],"tags":[]},{"title":"和王明府見寄","content":["時情世難消我道，薄宦流年厄此身。","莫歎京華同寂寞，曾經兵革共漂淪。","對山開戶唯求靜，貰酒留賓不道貧。","善政空多尚淹屈，不知誰是解憂民。"],"tags":[]},{"title":"和方泰州見寄","content":["逐客悽悽重入京，舊愁新恨兩難勝。","雲收楚塞千山雪，風結秦淮一尺冰。","置醴筵空情豈盡，投湘文就思如凝。","更殘月落知孤坐，遥望船窗一點星。"],"tags":[]},{"title":"文獻太子挽歌辭五首  其一","content":["國有承祧重，人知秉哲尊。","清風來望苑，遺烈在東藩。","此日升緱嶺，何因到寢門。","天高不可問，烟靄共昏昏。"],"tags":[]},{"title":"文獻太子挽歌辭五首  其二","content":["夏啟我君子，周儲上帝賓。","音容一飄忽，功業自紛綸。","露泣承華月，風驚麗正塵。","空餘商嶺客，行哭下宜春。"],"tags":[]},{"title":"文獻太子挽歌辭五首  其三","content":["出處成交讓，經綸有大功。","淚碑瓜步北，棠樹蒜山東。","百揆方時敘，重離遂不融。","故臣偏感咽，曾是歎三窮。"],"tags":[]},{"title":"文獻太子挽歌辭五首  其四","content":["甲觀光陰促，園陵天地長。","簫笳咽無韻，賓御哭相將。","盛烈傳彝鼎，遺文被樂章。","君臣知己分，零淚亂無行。"],"tags":[]},{"title":"文獻太子挽歌辭五首  其五","content":["綵仗清晨出，非同齒胄時。","愁烟鎖平甸，朔吹繞寒枝。","楚客來何補，緱山去莫追。","迴瞻飛蓋處，掩袂不勝悲。"],"tags":[]},{"title":"送王員外宰德安","content":["家世朱門貴，官資粉署優。","今爲百里長，應好五峰游。","柳影連彭澤，湖光接庾樓。","承明須再入，官滿莫淹留。"],"tags":[]},{"title":"以端谿硯酬張員外水精珠兼和來篇","content":["請以端谿潤，酬君水玉明。","方圓雖異器，功用信俱呈。","自得山川秀，能分日月精。","巾箱各珍重，所貴在交情。"],"tags":[]},{"title":"奉使九華山中塗遇青陽薛郎中","content":["故人相別動相思，此地相逢豈素期。","九子峰前閒未得，五谿橋上坐多時。","甘泉從幸余知忝，宣室徵還子未遲。","且飲一杯消別恨，野花風起漸離披。"],"tags":["九华山"]},{"title":"奉命南使經彭澤","content":["遠使程途未一分，離心常要醉醺醺。","那堪彭澤門前立，黄菊蕭疏不見君。"],"tags":[]},{"title":"南都遇前嘉魚劉令言游閩嶺作此與之","content":["我持使節經韶石，君作閒遊過武夷。","兩地山光成獨賞，隔年鄉思暗相知。","洪涯壇上長岑寂，孺子亭前自別離。","珍重分岐一杯酒，强加餐飯數吟詩。"],"tags":[]},{"title":"閣皁山","content":["殿影高低雲掩映，松陰繚繞步徘徊。","從今莫厭簪裾累，不是乘軺不得來。"],"tags":[]},{"title":"玉笥山留題","content":["仙鄉會應遠，王事知何極。","征傳莫辭勞，玉峰聊一息。","形骸已銷散，心想都凝寂。","真氣自清虛，非關好松石。","九仙皆積學，洞壑多遺跡。","遊子歸去來，胡爲但征役。"],"tags":[]},{"title":"廬陵別朱觀先輩","content":["桂籍知名有幾人，翻飛相續上青雲。","解憐才子寧唯我，遠作卑官尚見君。","嶺外獨持嚴助節，宮中誰薦長卿文。","新詩試爲重高詠，朝漢臺前不可聞。"],"tags":[]},{"title":"朱處士相與有山水之願見送至南康作此以別之","content":["弔憐君送我至南康，更憶梅花庾嶺芳。","多少仙山共遊在，願君百歲尚康强。"],"tags":[]},{"title":"清明日清遠峽作","content":["弔嶺外春過半，途中火又新。","殷勤清遠峽，留戀北歸人。"],"tags":[]},{"title":"迴至南康題紫極宮裏道士房","content":["弔王事信靡盬，飲冰安足辭。","胡爲擁征傳，乃至天南陲。","天南非我鄉，留滯忽踰時。","還經羽人家，豁若雲霧披。","何以寬我懷，老莊有微辭。","達士無不可，至人豈偏爲。","客愁勿復道，爲君吟此詩。"],"tags":[]},{"title":"和歙州陳使君見寄","content":["弔新安風景好，時令肅轅門。","身貴心彌下，功多口不言。","韜鈐家法在，儒雅素風存。","簪履陪游盛，鄉閭俗化敦。","臨窗山色秀，繞郭水聲喧。","纖絡文章麗，矜嚴道義尊。","樓臺秋月靜，京庾晚雲屯。","曉吹傳衙鼓，晴陽展信旛。","一篇貽友好，千里倍心論。","未見歸驂動，空能役夢魂。"],"tags":[]},{"title":"和賈員外戩見贈玉蕊花栽","content":["瓊瑶一族带花來，便斸蒼苔手自栽。","喜見唐昌舊顔色，爲君判病酌金罍。"],"tags":[]},{"title":"光穆皇后挽歌三首  其一","content":["仙馭期難改，坤儀道自光。","閟宮新表德，沙麓舊膺祥。","素帟堯門掩，凝笳畢陌長。","東風慘陵樹，無復見親桑。"],"tags":[]},{"title":"光穆皇后挽歌三首  其二","content":["永樂留虛位，長陵啟夕扉。","返虞嚴吉仗，復土掩空衣。","功業投三母，光靈極四妃。","唯應彤史在，不與露花晞。"],"tags":[]},{"title":"光穆皇后挽歌三首  其三","content":["隠隠閶門路，烟雲曉更愁。","空瞻金輅出，非是濯龍游。","德感人倫正，風行內職修。","還隨偶物化，同此畏軒丘。"],"tags":[]},{"title":"嚴相公宅牡丹","content":["但是豪家重牡丹，爭如丞相閣前看。","鳳樓日暖開偏早，雞樹陰濃謝更難。","數朵已應迷國豔，一枝何幸上塵冠。","不知更許憑欄否，爛漫春光未肯殘。"],"tags":[]},{"title":"侍宴賦得歸雁","content":["夜靜羣動息，翩翩一雁歸。","清音天際遠，寒影月中微。","何處雲同宿，長空雪共飛。","陽和常借便，免與素心違。"],"tags":[]},{"title":"又賦早春書事","content":["苑裏芳華早，皇家勝事多。","弓聲達春氣，弈思養天和。","暖酒紅爐火，浮舟綠水波。","雪晴農事起，擊壤聽賡歌。"],"tags":[]},{"title":"依韻和令公大王薔薇詩","content":["綠樹成陰後，羣芳稍歇時。","誰將新濯錦，挂向最長枝。","卷箔香先入，憑欄影任移。","賞頻嫌酒渴，吟苦怕霜髭。","架迥籠雲幄，庭虛展繡帷。","有情縈舞袖，無力罥遊絲。","嫩蕊鶑偷采，柔條柳伴垂。","荀池波自照，梁苑客嘗窺。","玉李尋皆謝，金桃亦暗衰。","花中應獨貴，庭下故開遲。","委豔妝苔砌，分華借槿籬。","低昂勻灼爍，濃淡疊參差。","幸植王宮裏，仍逢宰府知。","芳心向誰許，醉態不能支。","芍藥天教避，玫瑰衆共嗤。","光明烘晝景，潤膩裛輕𩅰。","麗似期神女，珍如重衛姬。","君王偏屬詠，七子盡搜奇。"],"tags":[]},{"title":"和門下殷侍郎新茶二十韻","content":["暖吹入春園，新芽競粲然。","才教鷹嘴拆，未放雪花妍。","荷杖青林下，携筐旭景前。","孕靈資雨露，鍾秀自山川。","碾後香彌遠，烹來色更鮮。","名隨土地貴，味逐水泉遷。","力藉流黄暖，形模紫筍圓。","正當鑽柳火，遥想湧金泉。","任道時新物，須依古法煎。","輕甌浮綠乳，孤竈散餘烟。","甘薺非予匹，宮槐讓我先。","竹孤空冉冉，荷弱謾田田。","解渴消殘酒，清神減夜眠。","十漿何足饋，百榼盡堪捐。","采擷唯憂晚，營求不計錢。","任公因焙顯，陸氏有經傳。","愛甚真成僻，嘗多合得仙。","亭臺虛靜處，風月艷陽天。","自可臨泉石，何妨雜管弦。","東山似蒙頂，願得從諸賢。"],"tags":[]},{"title":"春雪應制","content":["繁陰連曙景，瑞雪灑芳辰。","勢密猶疑臘，風和始覺春。","縈林開玉蕊，飄座裛香塵。","欲識宸心悅，雲謠慰兆人。"],"tags":[]},{"title":"進雪詩","content":["欲使新正識有年，故飄輕絮伴春還。","近看瓊樹籠銀闕，遠想瑶池带玉關。","潤逐麳麰鋪綠野，暖隨杯酒上朱顔。","朝來花萼樓中宴，數曲賡歌雅頌間。"],"tags":[]},{"title":"自題山亭三首  其一","content":["簪組非無累，園林未是歸。","世喧長不到，何必故山薇。"],"tags":[]},{"title":"自題山亭三首  其二","content":["小舫行乘月，高齋卧看山。","退公聊自足，爭敢望長閑。"],"tags":[]},{"title":"自題山亭三首  其三","content":["跂石仍臨水，披襟復挂冠。","機心忘未得，棋局與魚竿。"],"tags":[]},{"title":"和陳表用員外求酒","content":["暑天頻雨亦頻晴，簾外閑雲重復輕。","珍重一壺酬絕唱，向風遥想醉吟聲。"],"tags":[]},{"title":"奉和右省僕射西亭高卧作","content":["院靜蒼苔積，庭幽怪石欹。","蟬聲當檻急，虹影向簷垂。","晝漏猶憐永，叢蘭未覺衰。","疏篁巢翡翠，折葦覆鸕鷀。","對酒襟懷曠，圍棋旨趣遲。","景皆隨所尚，物各遂其宜。","道與時相會，才非民所羈。","賦詩貽座客，秋事爾何悲。"],"tags":[]},{"title":"憶新淦觴池寄孟賓于員外","content":["往年淦水駐行軒，引得清流似月圓。","自有谿光還碧甃，不勞人力遞金船。","潤滋苔蘚欺茵席，聲入杉松當管弦。","珍重詩人頻管領，莫教塵土咽潺潺。"],"tags":[]},{"title":"右省僕射後湖亭閒宴鉉以宿直先歸賦詩留獻","content":["湖上一陽生，虛亭啟高宴。","楓林烟際出，白鳥波心見。","主人忘貴達，座客容疵賤。","獨慚殘照催，歸宿明光殿。"],"tags":[]},{"title":"送孟賓于員外還新淦","content":["暫來城闕不從容，却佩銀魚隠玉峰。","雙澗水邊欹醉石，九仙臺下聽風松。","題詩翠壁稱逋客，采藥春畦狎老農。","野鶴乘軒雲出岫，不知何日再相逢。"],"tags":[]},{"title":"孟君別後相續寄書作此酬之","content":["多病怯煩暑，短才憂近職。","跂足北窗風，遥懷浩無極。","故人易成別，詩句空相憶。","尺素寄天涯，淦江秋水色。"],"tags":[]},{"title":"納后夕侍宴","content":["天上軒星正，雲開湛露垂。","禮容過渭水，宴喜勝瑶池。","彩霧籠花燭，升龍肅羽儀。","君臣歡樂日，文物盛明時。","簾捲銀河轉，香凝玉漏遲。","華封傾祝意，觴酒與聲詩。"],"tags":[]},{"title":"又三絕  其一","content":["時平物茂歲功成，重翟排雲到玉京。","四海未知春色至，今宵先入九重城。"],"tags":[]},{"title":"又三絕  其二","content":["銀燭金爐禁漏移，月輪初照萬年枝。","造舟已似文王事，卜世應同八百期。"],"tags":[]},{"title":"又三絕  其三","content":["漢主承乾帝道光，天家花燭宴昭陽。","六衣盛禮如金屋，彩筆分題似柏梁。"],"tags":[]},{"title":"北苑侍宴雜詠詩 竹","content":["勁節生宮苑，虛心奉豫遊。","自然名價重，不羨渭川侯。"],"tags":[]},{"title":"北苑侍宴雜詠詩 松","content":["細韻風中遠，寒青雪後濃。","繁陰堪避雨，效用待東封。"],"tags":[]},{"title":"北苑侍宴雜詠詩 水","content":["碧草垂低岸，東風起細波。","橫汾從游宴，何謝到天河。"],"tags":[]},{"title":"北苑侍宴雜詠詩 風","content":["昨朝纔解凍，今日又開花。","帝力無人識，誰知玩物華。"],"tags":[]},{"title":"北苑侍宴雜詠詩 菊","content":["細麗披金彩，氛氳散遠馨。","汎杯頻奉賜，緣解制頹齡。"],"tags":[]},{"title":"柳枝詞十首  其一","content":["金馬詞臣賦小詩，梨園弟子唱新詞。","君恩還似東風意，先入靈和蜀柳枝。"],"tags":[]},{"title":"柳枝詞十首  其二","content":["百草千花共待春，綠楊顔色最驚人。","天邊雨露年年在，上苑芳華歲歲新。"],"tags":[]},{"title":"柳枝詞十首  其三","content":["長愛龍池二月時，毿毿金線弄春姿。","假饒葉落枝空後，更有梨園笛裏吹。"],"tags":[]},{"title":"柳枝詞十首  其四","content":["綠水成文柳带摇，東風初到不鳴條。","龍舟欲過偏留戀，萬縷輕絲拂御橋。"],"tags":[]},{"title":"柳枝詞十首  其五","content":["百尺長條婉麴塵，詩題不盡畫難真。","憑君折向人間種，還似君恩處處春。"],"tags":[]},{"title":"柳枝詞十首  其六","content":["風暖雲開晚照明，翠條深映鳳皇城。","人間欲識靈和態，聽取新詞玉管聲。"],"tags":[]},{"title":"柳枝詞十首  其七","content":["醉折垂楊唱柳枝，金城三月走金羈。","年年爲愛新條好，不覺蒼華也似絲。"],"tags":[]},{"title":"柳枝詞十首  其八","content":["新春花柳競芳姿，偏愛垂楊拂地枝。","天子徧教詞客賦，宮中要唱洞簫詞。"],"tags":[]},{"title":"柳枝詞十首  其九","content":["凝碧池頭蘸翠漣，鳳皇樓畔簇晴烟。","新詞欲詠知難詠，說與雙成入管弦。"],"tags":[]},{"title":"柳枝詞十首  其一○","content":["侍從甘泉與未央，移舟偏要近垂楊。","櫻桃未綻梅先老，折得柔條百尺長。"],"tags":[]},{"title":"奉和宮傅相公懷舊見寄四十韻","content":["謝傅功成德望全，鸞臺初下正蕭然。","摶風乍息三千里，感舊重懷四十年。","西掖新官同賈馬，南朝興運似開天。","文辭職業分工拙，流輩班資讓後先。","每愧陋容勞刻畫，長慚頑石費雕鎸。","晨趨綸掖吟春永，夕會精廬待月圓。","立馬有時同草詔，聯鑣幾處共成篇。","閑歌柳葉翻新曲，醉詠桃花促綺筵。","少壯況逢時世好，經過寧慮歲華遷。","雲龍得路須騰躍，社櫟非材合棄捐。","再謁湘江猶是幸，兩還宣室竟何緣。","已知瑕玷勞磨瑩，又得官司重接連。","聽漏分宵趨建禮，從遊同召赴甘泉。","雲開閶闔分臺殿，風過華林度管弦。","行止不離宮仗影，衣裾嘗惹御爐烟。","師資稷契論中禮，依止山公典小銓。","多謝天波垂赤管，敢教晨景過華磚。","翾飛附驥方經遠，巨楫垂風遂濟川。","玉燭調時鈞軸正，台階平處德星懸。","巖廊禮絕威容肅，布素情深友好偏。","長擬營巢安大厦，忽經操鉞領中權。","吳門日麗龍銜節，京口沙晴鷁畫船。","蓋代名高方赫赫，戀恩心切更乾乾。","袁安辭氣忠仍懇，吳漢精誠直且專。","却許丘明師紀傳，更容疏廣奉周旋。","朱門自得施行馬，厚祿何妨食萬錢。","密疏尚應勞獻替，清談唯見論空玄。","東山妓樂供閑步，北牖風凉足晏眠。","玄武湖邊林隠見，五城橋下棹洄沿。","曾移苑樹開紅藥，新鑿家池種白蓮。","不遣前騶妨野逸，別尋逋客互招延。","棋枰寂靜陳虛閣，詩筆沉吟劈彩牋。","往事偶來春夢裏，閒愁因動落花前。","青雲舊侶嗟誰在，白首親情倍見憐。","盡日凝思殊悵望，一章追敘信精研。","韶顔莫與年爭競，世慮須憑道節宣。","幸喜書生爲將相，定由陰德致神仙。","羊公剩有登臨興，尚子都無嫁娶牽。","退象天山鎮浮競，起爲霖雨潤原田。","從容自保君臣契，何必扁舟始是賢。"],"tags":[]},{"title":"右省僕射相公垂覽和詩復貽長句輒次來韻","content":["西院春歸道思深，披衣閑聽暝猿吟。","鋪陳政事留黄閣，偃息神機在素琴。","玉柄暫時疏末座，瑶華頻復惠清音。","開晴便作東山約，共賞烟霞放曠心。"],"tags":[]},{"title":"九日落星山登高","content":["秋暮天高稻穟成，落星山上會諸賓。","黄花汎酒依流俗，白髮滿頭思古人。","巖影晚看雲出岫，湖光遥見客垂綸。","風烟不改年長度，終待林泉老此身。"],"tags":[]},{"title":"十日和張少監","content":["重陽高會古平臺，吟徧秋光始下來。","黄菊後期香未減，新詩捧得眼還開。","每因佳節知身老，却憶前歡似夢迴。","且喜清時屢行樂，是非名利盡悠哉。"],"tags":[]},{"title":"御筵送鄧王","content":["禁裏秋光似水清，林烟池影共離情。","暫移黄閣只三載，却望紫垣都數程。","滿座清風天子送，隨車甘雨郡人迎。","綺霞閣上詩題在，從此還應有頌聲。"],"tags":[]},{"title":"和張少監晚菊","content":["憶共庭蘭倚砌栽，柔條輕吹獨依隈。","自知佳節終堪賞，爲惜流光未忍開。","采擷也須盈掌握，馨香還解滿罇罍。","今朝旬假猶無事，更好登臨汎一杯。"],"tags":[]},{"title":"送馮侍御","content":["聞君竹馬戲毗陵，誰道觀風自六卿。","今日聲明光舊物，共看旌旆擁書生。","斬蛟橋下谿烟碧，射虎亭邊草路清。","應念筵中倍離恨，老來偏重十年兄。"],"tags":[]},{"title":"又絕句寄題毗陵驛","content":["曾持使節駐毗陵，長與州人有舊情。","爲向驛橋風月道，舍人髭鬢白千莖。"],"tags":[]},{"title":"陳侍郎宅觀花燭","content":["今夜銀河萬里秋，人言織女嫁牽牛。","珮聲寥亮和金奏，燭影熒煌映玉鈎。","座客亦從天子賜，更籌須爲主人留。","世間盛事君知否，朝下鸞臺夕鳳樓。"],"tags":[]},{"title":"送蕭尚書致仕歸廬陵","content":["江海分飛二十春，重論前事不堪聞。","主憂臣辱誰非我，曲突徙薪唯有君。","金紫滿身皆外物，雪霜垂領便離羣。","鶴歸華表望不盡，玉笥山頭多白雲。"],"tags":[]},{"title":"賦得秋江晚照","content":["落日照平流，晴空萬里秋。","輕明動楓葉，點的亂沙鷗。","罾網魚梁靜，籉簦稻穗收。","不教行樂倦，冉冉下城樓。"],"tags":[]},{"title":"奉和子龍大監與舍弟贈答之什","content":["石渠東觀兩優賢，明主知臣豈偶然。","鵷鷺分行皆接武，金蘭同好共忘年。","懷恩未遂林泉約，竊位空慚組綬懸。","多少深情知不盡，好音相慰强成篇。"],"tags":[]},{"title":"和鍾大監汎舟同游見示","content":["潮溝橫趣北山阿，一月三游未是多。","老去交親難暫舍，閒中滋味更無過。","谿橋樹映行人渡，村徑風飄牧豎歌。","孤櫂亂流偏有興，滿川晴日弄微波。"],"tags":[]},{"title":"又和游光睦院","content":["寺門山水際，清淺照孱顔。","客櫂晚維岸，僧房猶掩關。","日華穿竹靜，雲影過階閒。","箕踞一長嘯，忘懷物我間。"],"tags":[]},{"title":"和張少監舟中望蔣山","content":["谿路向還背，前山高復重。","紛披紅葉樹，間鬭白雲峰。","盡日慵移櫂，何年醉倚松。","自知閑未得，不敢笑周顒。"],"tags":[]},{"title":"茱萸詩","content":["萬物慶西成，茱萸獨擅名。","房排紅結小，香透夾衣輕。","宿露霑猶重，朝陽照更明。","長和菊花酒，高宴奉西清。"],"tags":[]},{"title":"奉和御製茱萸","content":["臺畔西風御果新，芳香精彩麗蕭辰。","柔條細葉妝治好，紫蔕紅芳點綴勻。","幾朵得陪天上宴，千株長作洞中春。","今朝聖藻偏流詠，黄菊無由更敢鄰。"],"tags":[]},{"title":"蒙恩賜酒奉旨令醉進詩以謝","content":["明光殿裏夜迢迢，多病逢秋自寂寥。","蠟炬乍傳丹鳳詔，御題初認白雲謠。","今宵幸識衢罇味，明日知停入閤朝。","爲感君恩判一醉，不煩辛苦解金貂。"],"tags":[]},{"title":"秋日汎舟賦蘋花","content":["素豔擁行舟，清香覆碧流。","遠烟分的的，輕浪汎悠悠。","雨歇平湖滿，風凉運瀆秋。","今朝流詠處，即是白蘋洲。"],"tags":[]},{"title":"題梁王舊園","content":["梁王舊館枕潮溝，共引垂藤繫小舟。","樹倚荒臺風淅淅，草埋欹石雨修修。","門前不見鄒枚醉，池上時聞雁鶩愁。","節士逢秋多感激，不須頻向此中游。"],"tags":[]},{"title":"奉酬度支陳員外","content":["古來賢達士，馳騖唯羣書。","非禮誓弗習，違道無與居。","儒家苦迂闊，遂將世情疏。","吾友嗣世德，古風藹有餘。","幸遇漢文皇，握蘭佩金魚。","俯視長沙賦，悽悽將焉如。"],"tags":[]},{"title":"明道人歸西林求題院額作此送之","content":["昔從岐陽狩，簪纓滿翠微。","十年勞我夢，今日送師歸。","曳尾龜應樂，乘軒鶴謾肥。","含情題小篆，將去挂巖扉。"],"tags":[]},{"title":"送宣州丘判官","content":["憲署游從阻，平臺道路賒。","喜君馳後乘，於此會仙槎。","緩酌遲飛蓋，微吟望綺霞。","相迎在春渚，暫別莫咨嗟。"],"tags":[]},{"title":"北使還襄邑道中作","content":["九月三十日，獨行梁宋道。","河流激似飛，林葉翻如掃。","程遥苦晝短，野迥知寒早。","還家亦不閒，要且還家了。"],"tags":[]},{"title":"禁中新月","content":["今夕拜新月，沉沉禁署中。","玉繩疏間彩，金掌靜無風。","節換知身老，時平見歲功。","吟看北墀暝，蘭燼墜微紅。"],"tags":[]},{"title":"觀吉王花燭","content":["王門嘉禮萬人觀，況是新承置醴歡。","花燭喧闐丞相府，星辰摇動遠遊冠。","歌聲暫闋聞宮漏，雲影初開見露盤。","帝里佳期頻賦頌，長留故事在金鑾。"],"tags":[]},{"title":"棋賭賦詩輸劉起居","content":["刻燭知無取，爭先素未精。","本圖忘物我，何必計輸贏。","賭墅終規利，焚囊亦近名。","不如相視笑，高詠兩三聲。"],"tags":[]},{"title":"春盡日游後湖贈劉起居","content":["今朝湖上送春歸，萬頃澄波照白髭。","笑折殘花勸君酒，金丹成熟是何時。"],"tags":[]},{"title":"送察院李侍御使廬陵因寄孟員外","content":["繡衣乘驛急如星，山水何妨寄野情。","肯向九仙臺下歇，閒聽孟叟醉吟聲。"],"tags":[]},{"title":"後湖訪古各賦一題得西邸","content":["南朝藩閫地，八友舊招尋。","事往山光在，春晴草色深。","曲池魚自樂，叢桂鳥頻吟。","今日中興運，猶懷翰墨林。"],"tags":[]},{"title":"送德邁道人之豫章","content":["禪靈橋畔落殘花，橋上離情對日斜。","顧我乘軒慚組綬，羨師飛錫指烟霞。","樓中西嶺真君宅，門外南州處士家。","莫道空談便無事，碧雲詩思更無涯。"],"tags":[]},{"title":"送陳秘監歸泉州","content":["風滿潮溝木葉飛，水邊行客駐驂騑。","三朝恩澤馮唐老，萬里鄉關賀監歸。","世路窮通前事遠，半生談笑此心違。","離歌不識高堂慶，特地令人淚滿衣。"],"tags":[]},{"title":"又聽霓裳羽衣曲送陳君","content":["清商一曲遠人行，桃葉津頭月正明。","此是開元太平曲，莫教偏作別離聲。"],"tags":[]},{"title":"又題白鷺洲江鷗送陳君","content":["白鷺洲邊江路斜，輕鷗接翼滿平沙。","吾徒來送遠行客，停舟爲爾長歎息。","酒旗漁艇兩無猜，月影蘆花鎮相得。","離筵一曲怨復清，滿座銷魂鳥不驚。","人生不及水禽樂，安用虛名上麟閣。","同心携手今如此，金鼎丹砂何寂寞。","天涯後會眇難期，從此又應添白髭。","願君不忘分飛處，長保翩翩潔白姿。"],"tags":[]},{"title":"奉和御製雪","content":["豐登盈尺瑞，物象九門深。","璧照環丹砌，梅花滿上林。","茶香偏自得，酒力詎難禁。","別有寒郊外，銀河映玉岑。"],"tags":[]},{"title":"奉和御製打毬","content":["上閑精習渥洼驄，玉鏤花鞍錦覆騣。","金埒無塵初裛露，朱旗向日自生風。","雷傳畫鼓偏增氣，星度飛毬欲映空。","共道宸遊因習武，凱歌猶似奏平戎。"],"tags":[]},{"title":"又五言","content":["彩仗映花韉，春庭散曙烟。","毬飛皆應手，馬駿不須鞭。","仙樂飄雲外，祥風近日邊。","籌多不虛發，制勝在機先。"],"tags":[]},{"title":"奉和御製春雨","content":["祁祁甘雨正當春，草樹精神一倍新。","勻灑農郊偏長麥，緩飄花檻不驚人。","密隨宮仗環青輅，普逐皇恩下紫宸。","霽後樓臺更堪望，滿園桃李間松筠。"],"tags":[]},{"title":"冬至日奉和御製","content":["吹律政知寬，迎長物倍安。","初陽殊勝臘，積雪更添寒。","庭實羅千品，珍符薦百般。","羣臣同偶聖，不歎夜漫漫。"],"tags":[]},{"title":"奉和御製寒食十韻","content":["朝陽散宿烟，登望思悠然。","簷影晴偏暖，雲容晚更鮮。","共歡時景好，不惜歲華遷。","旋試嬌驄步，新調寶瑟弦。","宮花紅照耀，御水碧潺湲。","歌吹清連夜，輜軿麗滿川。","依林張幄幕，夾道建鞦韆。","仙樂來天上，祥光起日邊。","遊絲輕冉冉，芳草綠芊芊。","聖製如春色，周流遍八埏。"],"tags":[]},{"title":"奉和御製歲日二首  其一","content":["運曆三元正，升平太古同。","五侯皆輯瑞，四海盡占風。","聖政乾行內，羣生壽域中。","撞鐘元會罷，晃朗日升東。"],"tags":[]},{"title":"奉和御製歲日二首  其二","content":["正仗臨軒萬國來，漢儀周禮盡堪咍。","光浮雲蓋青龍轉，香透椒花白獸開。","慶賜應時均億兆，卜年從此數京垓。","羣臣共感文明運，況是天言誡懋哉。"],"tags":[]},{"title":"奉和御製上元燈","content":["幔亭高敞九門前，銀箭遲遲夜漏遷。","明月靜添華燭影，和風時度御爐烟。","朱輪繡轂車聲接，玉勒金羈馬首駢。","一曲雲謠飛聖藻，萬方歌詠仰堯天。"],"tags":[]},{"title":"奉和御製烟","content":["春晴纖靄映斜陽，羃羃偏能覆水鄉。","濃似慶雲同馥郁，薄如輕素自飛揚。","堤橫新柳真成畫，樓對遥山正好望。","誰見朝元香案上，龍旂交影共騰驤。"],"tags":[]},{"title":"奉和御製暑中書懷","content":["浴殿晨開氣象新，虛亭金井轆轤鳴。","陰成楊柳千絲密，凉入襟懷一扇輕。","寒水乍沉朱李熟，薰綃長有好風生。","高樓更稱頻臨望，臺笠行歌麥隴青。"],"tags":[]},{"title":"奉和御製聞早蟬","content":["綠樹陰陰愜豫遊，早蟬清韻遠還收。","喚迴晝夢和宮漏，引起微凉助麥秋。","禁柳烟中飛乍覺，御溝聲裏聽偏幽。","羣生遂性宸章悅，從此人間不識愁。"],"tags":[]},{"title":"奉和御製夏中垂釣作","content":["物茂時平日正長，翠華停馭睠方塘。","文竿乍拂圓荷動，頳尾時翻素荇香。","睿賞只應從暇豫，聖恩寧肯間沉翔。","吞舟自是貪芳餌，猶笑成湯一面張。"],"tags":[]},{"title":"奉和御製殿前松兼以書事","content":["長松修幹列承明，虎盼龍盤氣貌靈。","風度乍聞琴曲調，巢高初見鶴儀形。","枝籠陛戟寒生檻，葉带鑪烟翠滿庭。","澗底山頭各生殖，託根爭似在青冥。"],"tags":[]},{"title":"奉和御製扇","content":["齊紈新裂月輪全，蟬雀分明彩翠鮮。","救暍自符仁主意，揚風須假手中扇。","暫遮樓日霞光透，半掩歌唇寶靨圓。","一曲睿調精比興，好將金石奉雕鎸。"],"tags":[]},{"title":"奉和御製棋二首  其一","content":["制法精微自帝堯，勢如天陣布週遭。","沉思迥覺忘千慮，妙訣終須附六韜。","急劫未分香印匝，一枰初滿月華高。","御詞仍許羣臣和，愁殺山中玉兔毫。"],"tags":[]},{"title":"奉和御製棋二首  其二","content":["常嫌羣藝用心麤，不及棋枰出萬途。","妙似孫吳論上策，深如夔益贊訏謨。","靜陳玉檻連琴榻，密映珠簾對酒壺。","聖智縱橫歸掌握，一先終不費多圖。"],"tags":[]},{"title":"奉和御製早春","content":["羣生遂性得天真，陽景無私發秀勻。","堯曆永從新律正，皇恩散作萬方春。","華林日麗紅苞拆，太液冰消綠浪新。","天意分明啟昌運，岱宗即看報羣神。"],"tags":["泰山"]},{"title":"應制賞花","content":["上林春暮紫英開，組繡成帷蔭玉階。","艷逐晨光隨步武，香和輕翠透襟懷。","生成澤廣時芳茂，魚水情通樂韻諧。","禁篽年年陪睿賞，何時梁甫奉燔柴。"],"tags":[]},{"title":"和陳處士在雍丘見寄","content":["衰薄喜多幸，退公誰與閑。","高人乘興去，相望兩程間。","卷箔有微雪，登樓無遠山。","清談勝題贈，何日杖藜還。"],"tags":[]},{"title":"送湯舍人之陳州","content":["尼父恓惶地，離情向此偏。","家貧聊復爾，道在肯徒然。","詩景明松雪，鄉山隔水烟。","三年須赴召，莫戀甕頭眠。"],"tags":[]},{"title":"送阮監丞赴餘杭","content":["楊柳依依水岸斜，鷁舟東去思無涯。","坐臨棋局延明月，行采題詩對落花。","虛白亭中多宴賞，錢塘湖上剩烟霞。","風光到處宜携酒，況有餘杭阿姥家。"],"tags":["西湖"]},{"title":"送容州程員外端州吳員外","content":["士生秉道義，公論重才名。","美哉雙白璧，高價等連城。","昔在南國時，折桂嘗抗衡。","今爲北朝客，通籍齊振纓。","連鑣適炎徼，並命典州兵。","地遠乃寄重，無爲憚遐征。","俗雜則財難，當在通其情。","投香與還珠，前哲有遺聲。","君看奏諫者，接武趨承明。","摻袂贈斯言，斯言勿見輕。"],"tags":[]},{"title":"和潁川曹監軍","content":["別離情緒兩難任，消遣唯應有醉吟。","冉冉光陰玄鬢改，勤勤書札舊情深。","凉宵夢寐清淮月，永日徘徊玉樹陰。","野鶴乘軒無所用，角巾何日返中林。"],"tags":[]},{"title":"和清源太保閒居偶懷","content":["朝退閒齋落葉天，道心真氣本仙源。","簾前風月澄秋景，門外輪蹄任世喧。","棋罷早寒生北戶，酒醒黄菊滿西園。","時人自有思齊者，踐迹觀形不在言。"],"tags":[]},{"title":"又和寄光山徐員外","content":["早年南國日追隨，冠劍晶熒佩陸離。","匪石心誠徒自許，浮雲蹤跡信難知。","官閒從飲扶頭酒，地僻誰同敵手棋。","門館舊恩今更重，高齋遥枉謝公詩。"],"tags":[]},{"title":"和徐秘書","content":["年少支離奈命何，悲秋懷舊苦吟多。","龍泉有氣終難掩，荆玉無瑕豈憚磨。","會偶良工收杞梓，莫將閒夢挂烟蘿。","他年得路摶風去，肯念今朝煦沫麽。"],"tags":[]},{"title":"送汪處士還黟歙","content":["孤雲野鶴任天真，乘興遊梁又適秦。","興去却歸南國去，黄山何謝武陵春。"],"tags":[]},{"title":"和翰長聞西樞副翰鄰居夜宴","content":["開筵別有鄰居興，卜夜應憐禁漏長。","舊友不期爭命駕，新姬憑寵剩傳觴。","香烟結霧籠金鴨，燭焰成花照杏梁。","京邑衣冠多勝賞，鱸魚爭敢道思鄉。"],"tags":[]},{"title":"和清源太保寄湖州潘郎中","content":["老大離羣一倍愁，谿山風物且淹留。","醖成春酒誰斟酌，抄得新書自校讎。","莫似牧之矜曠達，須教子重讓風流。","恩門舊分知難忘，題取新詩上郡樓。"],"tags":[]},{"title":"送南華張主簿改承縣","content":["適去莊生邑，還臨孔父鄉。","仍聞舊隠處，近在武夷傍。","道氣年長度，儒風日以光。","何時看解組，歸去事仙方。"],"tags":[]},{"title":"和白州錢使君上元夜侍宴","content":["御宴宵陳敞百層，君恩芳景兩難勝。","風傳天上九成樂，月映樓前萬樹燈。","醉捧玉觴疑夢寐，靜臨丹檻似飛騰。","因觀謝守窗中詠，自愧瀛洲是濫登。"],"tags":[]},{"title":"送蘇州梁補闕","content":["軋軋朱輪道路長，虎丘山下剩春光。","軍城舊是吳王國，郡守曾爲諫署郎。","祖席詠歌金玉振，下車條教蕙蘭香。","青雲舊是高飛處，三載徘徊亦未妨。"],"tags":[]},{"title":"和金州錢太保春雨","content":["濛濛膏雨遠空迷，點滴圓紋水繞堤。","柳带喜如和醉舞，花房愁似宿妝啼。","烟籠麥隴連天闊，雲映漁舟掠岸低。","廉使解分天子念，一篇騷雅慰蒸黎。"],"tags":[]},{"title":"送高秀才","content":["龍門一上嫌輕進，關塞西遊自愛山。","緱嶺春歸林影密，津橋人靜水聲閒。","如今正得幽尋興，佗日青雲不易還。"],"tags":[]},{"title":"送施州單員外","content":["精金百鍊始知難，何似仙枝兩度攀。","名逐鳳書歸故里，身從鳥道入巴山。","詔宣遠俗皇恩厚，惠洽齊民利刃閑。","珍重加餐順風土，歸來高步七人班。"],"tags":[]},{"title":"送宣州張員外","content":["故國干戈後，憐君得意歸。","綺霞橫郡閣，犀燭照漁磯。","天迥青山遠，江平白鳥飛。","此行同衣錦，況是老萊衣。"],"tags":[]},{"title":"和筠州談鍊師見寄","content":["共嘆崑岡火，誰知玉自分。","寂寥人境外，蕭索數峰雲。","真籙終年秘，空歌偶得聞。","應憐霸陵上，衰病故將軍。"],"tags":[]},{"title":"送吳郎西使成州","content":["所向皆爲道，遐征豈足辭。","中華垂盡處，別路正秋時。","高閣蘭臺筆，閒吟板屋詩。","良工無棄物，珍重歲寒姿。"],"tags":[]},{"title":"送下博陳員外","content":["曠望叢臺路，飄颻楚塞人。","琴堂無故舊，何計免霑巾。"],"tags":[]},{"title":"送凈道人","content":["北阜與西山，前期夢寐間。","羨師乘興去，應擬此生閑。","喬木人誰在，鱸魚我未還。","歸心寄秋水，東去日潺潺。"],"tags":[]},{"title":"鄴都行在和刁秘書見寄","content":["征袍結束從宸遊，邊上塵清見戍樓。","柏殿賦詩知是幸，茂陵多病自堪愁。","清漳幽咽長流恨，銅雀荒凉幾換秋。","深羨高眠全道氣，姓名應已在丹丘。"],"tags":[]},{"title":"和旻道人見寄","content":["戎服非吾事，華纓寄此身。","謬爲金馬客，本是釣鄉人。","引領梁園雪，揚鞭輦路塵。","知師亦多病，擁褐侍陽春。"],"tags":[]},{"title":"和復州李太保酬筆","content":["處處良工事筆鋒，宣毫自昔最稱雄。","因思南國巾箱學，願入蘭臺掌握中。","委質幸歸彫玉匣，操詞曾侍兔園公。","一篇麗藻真閒暇，共仰才多道不窮。"],"tags":[]},{"title":"送蒯員外東遊舊治","content":["百歲猶强健，知君即地仙。","孤飛下華表，太息問桑田。","故吏今誰在，高名昔共傳。","伊余亦遺老，相送一潸然。"],"tags":[]},{"title":"送王監丞之歷陽","content":["歎息曾遊處，江邊故郡城。","青襟空皓首，往事似前生。","綠綬君重綰，華簪我尚榮。","年衰俱近道，莫話別離情。"],"tags":[]},{"title":"送阮殿丞之靜海","content":["聞子東征效遠官，行行春色黯離魂。","中途輟棹尋吳苑，西向登樓望海門。","鵩舍曾嗟經歲謫，靈光空念巋然存。","陵遷谷變今如此，爲我停驂盡酒罇。"],"tags":[]},{"title":"送周員外之達","content":["之子敷王澤，迢迢蜀棧東。","頒條有餘刃，對酒與誰同。","身占賢良籍，家傳道德風。","遠民思靜理，即此是陰功。"],"tags":[]},{"title":"送長社胡明府","content":["黄綬繫未穩，桂枝香尚新。","琴堂寧久次，諫署正求人。","皎皎凉秋月，飄飄清路塵。","元常有遺翰，求作篋中珍。"],"tags":[]},{"title":"送表姪達師歸鄱陽","content":["故鄉禾黍世親稀，中表相尋只有師。","惆悵離懷向何許，鄱陽湖上葉飛時。"],"tags":[]},{"title":"送秘閣朱員外知復州","content":["景陵山水舊知名，珍重詩人建隼行。","未免簿書勞利刃，省貪烟月縱高情。","揚雄閣下諸生送，陸羽門前百吏迎。","聖代羣賢皆得路，三年傾首望鵬程。"],"tags":[]},{"title":"送浄道人東遊","content":["身服竺乾教，心爲鄒魯儒。","觀風遊稷下，訪古入中都。","短景程途遠，寒原店舍孤。","東州多俊造，能賞碧雲無。"],"tags":[]},{"title":"送李道士南遊","content":["雲水李道士，曾爲中貴人。","綺紈終不戀，松鶴自相親。","雲氣蒼梧晚，芳華紫蓋春。","匏瓜老猶繫，惆悵望行塵。"],"tags":[]},{"title":"送國子徐博士之澧州","content":["多才適世用，學者不遑處。","新詞八詠樓，更汎涔陽浦。","行當應列宿，且復施甘雨。","高齋閒坐時，清談孰爲伍。"],"tags":[]},{"title":"送錢副使黎陽發運","content":["一盃寒食酒，珍重送君行。","花影黎陽渡，春風浚水聲。","汎舟無廢事，騁驥有修程。","應用方無暇，何須愴別情。"],"tags":[]},{"title":"寄張階州","content":["儀甫秉忠信，神明自來舍。","絳灌雖不容，蠻貊皆從化。","榮名任紛糾，道性常閒暇。","傳語當途人，無爲勞歎吒。"],"tags":[]},{"title":"送文懿大師浄公西遊","content":["乘興西遊誰與同，一囊詩藁一枝筇。","厭棲廬岳蓮花社，却訪南山紫閣峰。","懷古有時應悵望，尋幽何處不從容。","關中風物常牽夢，老卧閑曹轉放慵。"],"tags":[]},{"title":"奉和武功學士舍人紀贈文懿大師浄公  其一","content":["舊國荒凉成黍稷，故交危脆似琉璃。","高人獨喜湯師在，手把新文數道碑。"],"tags":[]},{"title":"奉和武功學士舍人紀贈文懿大師浄公  其二","content":["滿卷文章爲世重，出塵心迹少人同。","騰騰自得修真理，不管浮生覺夢中。"],"tags":[]},{"title":"奉和武功學士舍人紀贈文懿大師浄公  其三","content":["文似春華鋪曉陌，思如泉涌注長江。","詩情道性知無夢，頻見殘燈照曙窗。"],"tags":["长江"]},{"title":"奉和武功學士舍人紀贈文懿大師浄公  其四","content":["已潔心源超世表，却緣詩句有時名。","初聞行業如耆宿，及見容顔是後生。"],"tags":[]},{"title":"奉和武功學士舍人紀贈文懿大師浄公  其五","content":["只有閒情搜景物，不將客鬢惜流光。","京華才子多文會，衆許清詞每擅場。"],"tags":[]},{"title":"奉和武功學士舍人紀贈文懿大師浄公  其六","content":["惠遠禪師名素重，維摩居士室皆空。","羣公競有詩相贈，組繡珠璣滿袖中。"],"tags":[]},{"title":"奉和武功學士舍人紀贈文懿大師浄公  其七","content":["南朝人物古猶今，只恐前身是道林。","處處經行常自適，不妨譚笑不妨吟。"],"tags":[]},{"title":"奉和武功學士舍人紀贈文懿大師浄公  其八","content":["往往冥搜宵不寐，時時任性晝仍眠。","高情麗句誰偏重，聖代詞臣李謫仙。"],"tags":[]},{"title":"奉和武功學士舍人紀贈文懿大師浄公  其九","content":["霜髯病叟掩閑扃，禪客相尋有故情。","每憶江南初識面，至今猶得愛才名。"],"tags":[]},{"title":"詠史","content":["京洛多權豪，游服相追隨。","青牛中甸車，白馬連環羈。","珩珮競照耀，紳組舊參差。","騶鳴行人駐，倏若流風馳。","名園不問主，下輦輒失嬉。","秦官錫雕盤，光祿假羽巵。","侏儒善爲優，邯鄲有名姬。","坐客應餘論，顧眄成恩私。","鹵簿留國門，誰何不敢譏。","歸來卧華堂，瑣窗承文楣。","武夫瑩庭階，璧璫攢榮題。","列燭正晶熒，噴香常逶迤。","明朝入君門，密侍白玉墀。","開言迎合旨，羣公默無爲。","乍請考工地，亦拜床下兒。","吹噓枯稊生，指顧千鈞移。","回瞻狥名士，獧介爾何施。","朱雲折檻去，梅福棄官歸。","寂寞揚子雲，口吃不能辭。","著書述聖道，徒許俗人嗤。","漢室已久壞，往事垂于茲。","眇然千載下，慷慨有餘悲。"],"tags":[]},{"title":"送曾直館歸寧泉州","content":["常憐客子倦征岐，誰似曾郎得意歸。","廳瑣石渠封簡冊，手持仙桂拜庭闈。","舟橫劍浦凌清瀨，馬過猿巖點翠微。","却笑遼東千歲鶴，下來空歎昔人非。"],"tags":[]},{"title":"送樂學士知舒州","content":["憶在同安郡，誰知是勝游。","仙山常獨往，騷客自忘憂。","暫別經多難，勞生已白頭。","羨君驅蒨旆，兼得漱清流。","民俗常如古，風光最稱秋。","短歌聊抒意，爲我謝沙鷗。"],"tags":[]},{"title":"送慎大卿解官侍親","content":["聖朝無事九卿閒，藹藹東門綵服還。","舊日高名齊汲鄭，今朝至行似曾顔。","更憐霜髩垂玄髮，猶恨深居遠舊山。","老鶴乘軒真自愧，徘徊空在稻粱間。"],"tags":[]},{"title":"代書寄泗州錢侍郎","content":["起部紆兩綬，恢恢刃有餘。","既爲侍中郎，又復專城居。","無久戀鈴閣，早應還直廬。","浚川春水滿，珍重寄雙魚。"],"tags":[]},{"title":"寄舒州樂學士","content":["皖伯臺前綠樹春，吳塘初下碧溪分。","舊遊風景長牽夢，遥羨高齋望白雲。"],"tags":[]},{"title":"送吳支使之長安","content":["幕府清資新雨露，高陽舊第久塵埃。","百年遺老知誰在，應喜遼東鶴下來。"],"tags":[]},{"title":"和譚鍊師見寄","content":["一別高人世事多，歸山歧路轉蹉跎。","定知上藥延衰齒，每憶玄談養太和。","任道人生如夢寐，也從時態起風波。","錦囊真籙遥相許，只待飆輪更一過。"],"tags":[]},{"title":"和錢秘監與邊諫議南宮同直贈答","content":["筵上詩題共筆床，罇前酒興話高陽。","心清自覺官曹簡，院靜先知節候凉。","南國少年推貴重，東堂前輩讓賢良。","好看雙鳳追飛處，胡粉新塗紫界牆。"],"tags":[]},{"title":"送周郎中還司","content":["憶在廬山始識君，當時惟擬共眠雲。","那知身計關前定，却向人間逐世紛。","紫閣峰前欣獨往，銀臺門裏歎離羣。","青囊舊有登真訣，莫遣閒人取次聞。"],"tags":["庐山"]},{"title":"太師相公挽歌詞二首  其一","content":["巖廊舊德漢儲師，富貴優游自古稀。","四序不能違代謝，九原誰可與同歸。","精神恍惚騎龍尾，功業紛綸在虎闈。","惆悵鳴珂洛陽道，素車丹旐奉靈衣。"],"tags":[]},{"title":"太師相公挽歌詞二首  其二","content":["風流安石在東山，曾許從容妓樂間。","傾蓋算來能幾日，逝川東去不知還。","北邙原上寒雲結，鄭國門前曉月彎。","祖奠欲收賓御散，滿衣零淚掩衰顔。"],"tags":[]},{"title":"送贊寧道人歸浙中","content":["故里夫差國，高名惠遠師。","君恩從野逸，歸棹逐凌澌。","舊訪雖無念，牽懷亦有詩。","因行過秦望，爲致李斯碑。"],"tags":[]},{"title":"和元少卿送越僧","content":["塵機息盡一真僧，唯有林泉捨未能。","蓮社故人今暫別，稽山舊隠與誰登。","時清豈覺前游改，道勝寧辭白髮增。","遥羨高齋吟望處，孤雲野鶴是親朋。"],"tags":[]},{"title":"代書寄談鍊師","content":["朱山松桂翠連雲，中有清虛小隠居。","密養丹砂存正氣，靜披瓊藴誦真文。","塤箎金石心常在，圭組烟霞路自分。","憑仗鄉人傳尺素，山前驚起白羊羣。"],"tags":[]},{"title":"送鄭先輩及第西歸","content":["春晚緱山路，華光滿翠微。","憐君持郄桂，歸去著萊衣。","故國幾人在，浮生萬事非。","唯當拭病眼，看子九霄飛。"],"tags":[]},{"title":"送高先輩南歸","content":["鄉國悲前事，風光屬後生。","名從天上得，身入故都行。","草色初裁綬，鵬飛不算程。","自憐枯朽思，相送剩含情。"],"tags":[]},{"title":"送嚴秀才下第東歸","content":["世胄今爲旅，多才懶自營。","坦懷君子道，惜別故人情。","歸棹春潮滿，郊居海月明。","雄文不輕售，須待最高名。"],"tags":[]},{"title":"送周味道秀才東歸見別依韻","content":["庭闈勞夢想，孤棹度江關。","駿馬猶論價，荆藍且抱還。","晚花縈綵服，疏雨映家山。","頻見春官說，明年待鑄顔。"],"tags":[]},{"title":"送曾秀才","content":["淦水神仙宅，仙山夾縣樓。","吾孫好詩句，歸詠故鄉秋。","紫竹遮書幌，紅蕉拂釣舟。","東堂有平路，莫謁外諸侯。"],"tags":[]},{"title":"寄玉笥山沈道士","content":["珍重江南沈鍊師，未曾相識久相思。","已全真氣能從俗，不墜家風善賦詩。","玉笥共游知早晚，金貂回顧覺喧卑。","多慚書札遥相問，更望刀圭換白髭。"],"tags":[]},{"title":"和錢秘監旅居秋懷二首  其一","content":["秘監疏朝謁，門前長綠苔。","未愁玄鬢改，且喜素秋來。","獨坐翻棋勢，閑行繞藥栽。","凉風入書幌，時動水沉灰。"],"tags":[]},{"title":"和錢秘監旅居秋懷二首  其二","content":["閒靜無凡客，開罇共醉醒。","琴彈碧玉調，書展太玄經。","酒熟看黄菊，詩成寫素屏。","晚來蕭灑甚，山鳥下中庭。"],"tags":[]},{"title":"送元道人還水西寺","content":["李白高吟處，師歸掩竹關。","道心明月靜，詩思碧雲閑。","綠樹寒凌雪，飛泉響遍山。","自慚丘壑志，皓首不知還。"],"tags":[]},{"title":"送李秀才歸建安","content":["昔聞武夷士，皆是帝曾孫。","李君即其人，命舛道常存。","愛子已折桂，華組耀閨門。","吾身可拂衣，綵服歸丘園。","捧觴慶北堂，其樂不可言。","清溪環幽居，遠岫橫前軒。","彈琴詠招隠，芳意飄若蘭。","老夫無此分，何必矜彈冠。"],"tags":[]},{"title":"和李太保寄刁秘書","content":["名位雖卑道自光，訟庭無事俗平康。","簾間尚覺琴床暖，院靜偏聞酒甕香。","養性已知無病染，持廉唯恐有名彰。","主人莫訝暌違遠，千仞由來有鳳翔。"],"tags":[]},{"title":"又和刁秘書寄李太保","content":["百里臨民自可憐，青雲何必藉階緣。","家貧聊欲資三徑，政簡無非草太玄。","處衆忘懷均物我，程才不器任方員。","江湖相望真堪喜，聚散悲歡盡偶然。"],"tags":[]},{"title":"送坊州賈監軍","content":["聖主欲東封，憐君四護戎。","鄉心經霸岸，詩思省豳風。","舊業今成旅，朱顔已變翁。","忘懷一盃酒，閑夜與誰同。"],"tags":[]},{"title":"送李補闕知韶州","content":["南國求良牧，中朝輟諫官。","君恩偏念遠，臣節豈辭難。","騎影過梅嶺，溪聲上贛灘。","曲江宜訪古，韶石好憑欄。","詩景緣情遠，民心逐政寬。","衰翁尋舊分，爲致葛洪丹。"],"tags":[]},{"title":"送修武鄭主簿糾郡梓潼兼寄王舍人八韻","content":["杖策辭清浴，驅車向梓潼。","棲鸞才乍展，叱馭氣方雄。","暫割趨庭戀，將伸糾郡功。","詩清衝密雪，別酒愬寒風。","山水秦關外，烟花錦里東。","府公名素重，語掾道仍同。","坐嘯新知洽，隨行舊分通。","當令從此去，不復數文翁。"],"tags":[]},{"title":"和李秀才雪中求酒","content":["雪英飄灑繞虛廊，曉景沉沉朔吹狂。","銀闕晶熒標帝里，桂華紛糅認仙鄉。","少年風味新吟動，老叟襟懷萬事忘。","自倒空罇酬絕唱，書幃聊得泛寒光。"],"tags":[]},{"title":"送謝著作之濠梁","content":["謝客乘軺去，清和景物初。","淮流宜映月，濠上好觀魚。","吏事應微撓，吟情自有餘。","偏州莫留滯，東觀待繙書。"],"tags":[]},{"title":"代書寄宋州錢大監","content":["衰朽經煩暑，慵將病共侵。","北窗時企足，東望一披襟。","秘監清罇滿，平臺綠樹深。","年來書信少，何以慰離心。"],"tags":[]},{"title":"送錢先輩之虔州","content":["子實東南美，來參第一流。","從容持片玉，談笑運前籌。","贛石連雲秀，廉泉带月秋。","可憐行樂地，況從板輿遊。"],"tags":[]},{"title":"送阮洗馬之全州","content":["望苑迴先馬，山城駐使車。","塗中值歸雁，頻寄北來書。"],"tags":[]},{"title":"觀燈玉臺體十首  其一","content":["吳歌楚舞玉詩新，華燈蘭焰動魚鱗。","臺前共道明如晝，醉裏唯愁夜向晨。"],"tags":[]},{"title":"觀燈玉臺體十首  其二","content":["綺席金爐香正燃，銅壺銀箭漏初傳。","天迴星月迷燈燭，風過樓臺度管弦。"],"tags":[]},{"title":"觀燈玉臺體十首  其三","content":["雙闕重闉夜不關，金車寶馬曉應還。","亭亭明月臨瑶席，灼灼華燈照玉顔。"],"tags":[]},{"title":"觀燈玉臺體十首  其四","content":["火樹燈山高入雲，紅筵翠幄自成春。","游女有時還解佩，青樓何處不留人。"],"tags":[]},{"title":"觀燈玉臺體十首  其五","content":["帝京風景不曾秋，萬戶千門夜更遊。","玓瓅銀鞍連繡轂，晶熒珠網掛瓊鈎。"],"tags":[]},{"title":"觀燈玉臺體十首  其六","content":["夜未央，明月光。","熒煌九華燭，交影照歌梁。"],"tags":[]},{"title":"觀燈玉臺體十首  其七","content":["敞麗譙，披綺寮。","歌聲和夜漏，火樹似花朝。"],"tags":[]},{"title":"觀燈玉臺體十首  其八","content":["星漢斜，樂無涯。","明月千門雪，銀燈萬樹花。"],"tags":[]},{"title":"觀燈玉臺體十首  其九","content":["撫雲璈，吹玉簫。","艷舞迴羅袂，香風閃步摇。"],"tags":[]},{"title":"觀燈玉臺體十首  其一○","content":["日照花，七香車。","歌舞平陽第，經過趙李家。"],"tags":[]},{"title":"和李秀才端午日見寄","content":["角黍菖蒲酒，年年舊俗諳。","采衣君自樂，白髮我何堪。","靜味瑶華句，閒思玉柄譚。","報之長命縷，祝慶在圖南。"],"tags":[]},{"title":"送清道人歸西山","content":["嘗憶漱甘醴，洪涯藥臼旁。","今來眇如夢，此景未曾忘。","圭組老無味，林泉路更長。","羨師從此去，當暑扣雲房。"],"tags":[]},{"title":"送張學士赴西川","content":["右蜀分憂輟近臣，翩翩旄節下青冥。","單車唯載支機石，夙駕長先使者星。","已有清風馳棧道，猶酣別酒過長亭。","佗年報政徵黄入，留取文翁舊典刑。"],"tags":[]},{"title":"和李宗諤秀才贈蒯員外","content":["性僻時難偶，神清壽有餘。","曾施卓魯政，舊講老莊書。","賤更襟懷曠，貧猶世利疏。","聖君將就見，慎無買山居。"],"tags":[]},{"title":"送德明道人還東林","content":["每憶曾遊處，東林惠遠房。","老來情更重，師去興何長。","澗曲泉聲咽，松深露氣香。","題詩寄楚老，惆悵不成章。"],"tags":[]},{"title":"送馮中允使蜀","content":["莫笑皤然一病翁，百年交分兩家同。","今朝倒屣迎王粲，舊日清談賞阿戎。","玉壘無辭軺傳送，金閨初喜姓名通。","青城山下逢仙客，爲說心丹未輟功。"],"tags":[]},{"title":"送新除國博徐員外知婺州","content":["憐君盡室泛安流，職重官新未白頭。","楚老歡迎歸舊里，春風留戀過揚州。","逢時肯更嗟庭樹，屬詠還應上郡樓。","宗黨故人鄉外少，勤勤書札緩離愁。"],"tags":[]},{"title":"送望江張明府","content":["之官別是榮，詔許侍親行。","溫凊自爲樂，烟波不算程。","山留丹竈室，俗有故鄉情。","無使千年後，空傳麴令名。"],"tags":[]},{"title":"送廖舍人江南安撫","content":["上天本愛民，治亂當有時。","傷嗟江表人，三災迭擾之。","如何遭盛明，不能免流離。","王澤限遐遠，孰云天聽卑。","賢哉廖夫子，盡忠不顧私。","朝聞青蒲奏，暮見軺車馳。","愚聞奉使者，受命不受辭。","但使民瘼瘳，無憂國賦虧。","貞觀笑割股，文侯諭治皮。","學古平生事，行行當在茲。","贈言聊執手，願子副心期。"],"tags":[]},{"title":"送陳使君之同州","content":["太守驅征旆，翩翩西過關。","冰容先臘至，膏雨逐春還。","綠樹游沙苑，高樓看華山。","從來京輔地，出入盡崇班。"],"tags":[]},{"title":"和元少卿雪","content":["朔風飛雪徧遥天，爲瑞偏宜在臘前。","有客棹舟將命友，何人高卧共稱賢。","瑶花散亂紛臨席，玉樹晶熒爛滿川。","閒想冰容比君子，始知姑射有神仙。"],"tags":[]},{"title":"送頵道人還西山","content":["嘗憶洪崖澗，穿雲路萬尋。","曾經照玄鬢，未得卸朝簪。","老去馳莊蝶，年來有越吟。","羨師從此去，舊隠翠微深。"],"tags":[]},{"title":"送歷陽方明府","content":["古縣橫江北，弦歌似武城。","善辭金馬召，欣著綵衣行。","舊感河山色，離愁浚水聲。","外門廬井在，相送幾重情。"],"tags":[]},{"title":"送李著作之漢陽","content":["聞道驅征旆，行行至漢陽。","初程微雨霽，滿路落花香。","遠宦心常適，青雲去未妨。","惟餘親戚分，惆悵上河梁。"],"tags":[]},{"title":"哭刑部侍郎喬公詩","content":["舉世重文雅，夫君更質真。","曾嗟混雞鶴，終日異緇磷。","詞賦離騷客，封章諫諍臣。","襟懷道家侶，標格古時人。","逸老誠云福，遺形未免貧。","求文空得草，埋玉遂爲塵。","靜想忘年契，冥思接武晨。","連宵洽杯酒，分日掌絲綸。","蠹簡書陳事，遺孤託世親。","前賢同此歎，非我獨霑巾。"],"tags":[]},{"title":"吳王挽詞  其一","content":["倏忽千齡盡，冥茫萬事空。","青松洛陽陌，荒草建康宮。","道德遺文在，興衰自古同。","受恩無補報，反袂泣途窮。"],"tags":[]},{"title":"吳王挽詞  其二","content":["土德承餘烈，江南廣舊恩。","一朝人事變，千古信書存。","哀挽周原道，銘旌鄭國門。","此生雖未死，寂寞已銷魂。"],"tags":[]},{"title":"和元宗元日大雪登樓","content":["一宿東林正氣和，便隨仙仗放春華。","散飄白絮惟分影，輕綴青旗始見花。","落砌更依宮舞轉，入樓偏向御衣斜。","嚴徐共待金門詔，願布堯言賀萬家。"],"tags":[]},{"title":"句  其一","content":["一夜黄星照官渡，本初何面見田豐。"],"tags":[]},{"title":"句  其二","content":["井泉分地脈，砧杵共秋聲。"],"tags":[]},{"title":"句  其三","content":["鍾山祠畔宿烟晴，玉澗橋邊碧樹椿。"],"tags":[]},{"title":"存目","content":["詩題：貢院鎖宿聞呂員外使高麗贈送首句：聖化今無外。"],"tags":[]}]}
