{"title":"許堅","children":[{"title":"詩一首","content":["祗應天上路，不爲下方開。","道既學不得，仙從何處來。"],"tags":[]},{"title":"題簡寂觀","content":["嘗恨真風千載隠，洞天還得恣遊遨。","松楸古跡一壇靜，鸞鶴不來青漢高。","茅氏井寒丹亦化，玄宗碑斷夢曾勞。","分明有箇長生路，不向紅塵白二毛。"],"tags":[]},{"title":"宿溧陽靈泉精舍僧以白字韻請留詩","content":["近枕吳溪與越峰，前朝恩錫靈泉額。","竹林晴見雁塔高，石室增棲幾禪伯。","荒碑字沒秋苔深，古池香泛荷花白。","客有經年別故林，落日啼猿情脈脈。"],"tags":[]},{"title":"上徐舍人鉉","content":["幾宵烟日鎖樓臺，欲寄侯門薦禰才。","滿面塵埃人不識，謾隨流水出山來。"],"tags":[]},{"title":"戢兵山","content":["石鼓高懸藴大音，白雲峰頂始鋪金。","能來斯地鼓斯鼓，盡達曹溪聖祖心。"],"tags":[]},{"title":"題幽棲觀","content":["仙翁上昇去，丹井寄晴壑。","山色接天台，湖光照寥廓。","玉洞絕無人，老檜猶棲鶴。","我欲掣青蛇，他時沖碧落。"],"tags":[]},{"title":"登游齊山","content":["星使南馳入楚重，此山偏得駐行蹤。","落花滿地月華冷，寂寞舊山三四峰。"],"tags":[]},{"title":"題扇","content":["哦吟但寫胸中妙，飲酒能忘身後名。","但願長閒有詩酒，一溪風月共清明。"],"tags":[]},{"title":"題義門胡氏華林書院","content":["盡說靈蹤妨畫圖，幽奇高尚義羣居。","山林總是神仙隠，禮樂爰修周孔書。","解駕十年惟壯士，擔簦千里結名廬。","功成霄漢非常事，對此那堪不我欺。"],"tags":[]},{"title":"句","content":["卧久就慵伸雪項，少遲猶未整霜衣。"],"tags":[]}]}
