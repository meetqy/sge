{"title":"釋延壽","children":[{"title":"山居詩  其一","content":["此事從來已絕疑，安然樂道合希夷。","依山偶得還源旨，拂石閒題出格詩。","水待凍開成細溜，薪從霜後拾枯枝。","因茲永斷攀緣意，誓與青松作老期。"],"tags":[]},{"title":"山居詩  其二","content":["古樹交盤簇徑深，闃無人到爲難尋。","祇和算計千般事，誰解消停一點心。","冰鎖瀑聲中夜斷，雲吞嶽影半天沈。","寒燈欲絕禪初起，透牖疏風觸短襟。"],"tags":[]},{"title":"山居詩  其三","content":["祇園閒適樂簞瓢，莫訝烟霞道路遥。","龍穴定知潛碧海，鵬程終是望丹霄。","撥雲巖下來泉脈，嚼草坡邊辨藥苗。","門鎖薜蘿無客至，庵前時有白雲朝。"],"tags":[]},{"title":"山居詩  其四","content":["貪生養命事皆同，獨坐閒居意頗慵。","入夏驅馳巢樹鵲，經春勞役探花蜂。","石爐香盡寒灰薄，鐵磬聲微古鏽濃。","寂寂虛懷無一念，任從蒼蘚沒行蹤。"],"tags":[]},{"title":"山居詩  其五","content":["心地須教合死灰，藏機泯跡絕梯媒。","芳蘭祇爲因香折，良木多從被直摧。","寒逼花枝紅未吐，日融水面綠全開。","支頤獨坐經窗下，一片雲閒入戶來。"],"tags":[]},{"title":"山居詩  其六","content":["達來何處更追尋，放曠誰論古與今。","風带泉聲流谷口，雲和山影落潭心。","資身自有衣中寶，濟世誰藏室內金。","策杖偶來林下坐，鳥聲相和唱圓音。"],"tags":[]},{"title":"山居詩  其七","content":["事多興廢莫持論，唯有禪宗理可尊。","似訥始平分別路，如愚方塞是非門。","刳腸祇爲生靈智，剖舌多因强語言。","爭似息機高卧客，年來年去道長存。"],"tags":[]},{"title":"山居詩  其八","content":["碧嶠經年常寂寂，更無閒事可相於。","超倫每效高僧行，得力難忘古佛書。","落葉亂渠憑水蕩，浮雲翳月倩風除。","方知嬾與真空合，一衲閒披憩舊廬。"],"tags":[]},{"title":"山居詩  其九","content":["幽齋獨坐絕參詳，兀爾何如驟世忙。","拯濟終憑宏願力，安閒須得守愚方。","柴門半掩花空落，苔徑虛蹤草自荒。","最好靜中無一事，翛然唯得道芽長。"],"tags":[]},{"title":"山居詩  其一○","content":["曠然不被興亡墜，豁爾難教寵辱驚。","鼓角城遥無伺候，輪蹄路絕免逢迎。","暖眠紙帳茅堂密，穩坐蒲團石面平。","祇有此途爲上策，更無餘事可關情。"],"tags":[]},{"title":"山居詩  其一一","content":["觸目堪嗟失路人，坦然王道却迷津。","井籐梗上存餘命，石火光中保幻身。","任老豈知頭頂白，忘緣誰覺世閒春。","容顔枯槁元非病，亭沼消疏不是貧。"],"tags":[]},{"title":"山居詩  其一二","content":["言行相應宜此地，空談大隠也無端。","升沈岐路非他得，生熟根機且自看。","瞋火微烟還漸息，貪泉餘潤亦消乾。","平生正直須甘取，虛幻門中莫自瞞。"],"tags":[]},{"title":"山居詩  其一三","content":["怡和心境了然同，大道無私處處通。","舉世豈懷身後慮，誰人暫省事前空。","門開巖石千山月，簾捲溪樓一檻風。","羸體健來知藥力，緣心寂後覺神功。"],"tags":[]},{"title":"山居詩  其一四","content":["進退應須與智論，浮萍自在爲無根。","埽門何太拋途轍，解珮猶能棄渥恩。","草徑旋封迷舊跡，苔階亂織露新痕。","不唯此景供遊賞，無限烟蘿盡一吞。"],"tags":[]},{"title":"山居詩  其一五","content":["塵網休重織是非，冥心何不合玄微。","莊周夢裏多迷旨，惠子漁中少見機。","拶路古松和凍折，盤空枯葉带霜飛。","一言可達知音者，還得從吾此路歸。"],"tags":[]},{"title":"山居詩  其一六","content":["抱朴澄神藴道光，石爐閒爇六時香。","曳空橫野雲和靜，逗石穿崖水自忙。","晚圃雨來葵葉嫩，晴坡燒後蕨苗長。","一心包盡乾坤內，莫把閒文更度量。"],"tags":[]},{"title":"山居詩  其一七","content":["松蘿閒鎖一身孤，履道安禪是密謨。","借問野雲誰斷續，思量春草自榮枯。","多見異獸心堪伏，來慣幽禽不用呼。","萬物盡從成熟得，莫教容易喪工夫。"],"tags":[]},{"title":"山居詩  其一八","content":["平生初志已酬之，懷抱怡然寂有歸。","古帙懶開緣得意，幽房長閉爲忘機。","數行鳥陣連雲沒，一带泉聲隔嶺微。","道合古今渾總是，何須更慮昔年非。"],"tags":[]},{"title":"山居詩  其一九","content":["青山一坐萬緣休，努力應須與古儔。","散誕襟懷因絕趣，消疏活計爲無求。","花明小砌和春月，松暗前軒带雨秋。","景像自開還自合，怡然何必更忘憂。"],"tags":[]},{"title":"山居詩  其二○","content":["自甘疏拙懶經營，大道從來戒滿盈。","但起貪心迷有限，誰能觸目悟無生。","雲融遠景危峰小，風戛寒溪野艇橫。","禪後不妨敷六義，祇圖歌出野人情。"],"tags":[]},{"title":"山居詩  其二一","content":["忙處須閒淡處濃，世情疏後道情通。","了然得旨青冥外，兀爾虛心罔象中。","泉細石根飛不盡，雲濛山脚出無窮。","樵夫釣客雖閒散，未必真棲與我同。"],"tags":[]},{"title":"山居詩  其二二","content":["且停多事莫矜誇，寂寞門中有道華。","隈嶺靜同猿窟宅，栽松閒共鶴生涯。","榮來祇愛添餘祿，春過誰能悟落花。","唯有卧雲塵外客，無思無慮老烟霞。"],"tags":[]},{"title":"山居詩  其二三","content":["沈沈竹院鎖輕烟，澹澹霞光欲曙天。","遇境偶吟情自逸，逢人話道意無偏。","古松交處眠青帳，細草濃時坐碧氈。","祇此逍遥何所得，蔬食寒寢度年年。"],"tags":[]},{"title":"山居詩  其二四","content":["危嶺如登百尺樓，千般異景望中收。","浮生但向忙時過，萬事須從靜處休。","道直豈教容鬼怪，理平唯祇使魔愁。","空門莫說無知己，滿目松蘿是我儔。"],"tags":[]},{"title":"山居詩  其二五","content":["巨侵層巒本自平，只緣人世强分明。","五侯門外悲觀意，長樂坡頭去住情。","學道不如忘有念，修身爭是了無生。","三祗功業猶難及，誰信塵勞直下明。"],"tags":[]},{"title":"山居詩  其二六","content":["霧鎖烟霾宴寂堂，含虛凝綠水雲鄉。","搜玄偈裏真風遠，招隠詩中野思長。","真柏最宜堆厚雪，危花終怯下輕霜。","滔滔一點無依處，舉足方知盡道場。"],"tags":[]},{"title":"山居詩  其二七","content":["投足烟巒養病軀，馳求終是用工夫。","千般有作皆從智，萬種無依自合愚。","意地已拋塵事業，心田唯種稻根株。","非時免見千人世，野食山袍自有謨。"],"tags":[]},{"title":"山居詩  其二八","content":["急景韶顔不可追，豈堪回首暫思之。","浮雲已斷平生望，高節須存往日期。","庭樹任猿偷熟果，崖松停鶴惜高枝。","輪蹄碌碌何時歇，輾盡紅塵爲阿誰。"],"tags":[]},{"title":"山居詩  其二九","content":["幽棲豈可事徒然，晝諷蓮經夜坐禪。","吟裏有聲皆實相，定中無境不虛玄。","直教似月臨千界，還遣如空度萬緣。","從此必知宏此志，免教虛擲愧前賢。"],"tags":[]},{"title":"山居詩  其三○","content":["何如深谷一遺人，宴坐經行不累身。","廢宅可嗟頻換主，凋叢愁見幾迴春。","尖尖石笑烟籠碧，點點苔錢雨洗新。","堪笑古人非我意，居山多是避强秦。"],"tags":[]},{"title":"山居詩  其三一","content":["有山有水更何憂，知足能令萬事休。","大道不從心外得，浮榮須向世閒求。","衝開烟縷飛黄鳥，點破潭心瀁白鷗。","好景盡歸余掌握，豈勞艱險訪瀛洲。"],"tags":[]},{"title":"山居詩  其三二","content":["萬事從來祇自招，安危由己路非遥。","笙歌韻裏花先落，松檜枝閒雲未消。","數下磬聲孤月夜，一爐香翥白雲朝。","誰人會我高樓意，門掩空庭思寂寥。"],"tags":[]},{"title":"山居詩  其三三","content":["萬象從來一徑通，但緣分別便西東。","遺簪祇爲情難盡，泣路方知意未窮。","偃仰不拋青嶂裏，往來多在白雲中。","平生分野應難比，澗飲林棲得古風。"],"tags":[]},{"title":"山居詩  其三四","content":["遁逸從來格自高，莫將泰嶽比秋毫。","冷烟寒月真吾侶，瘦竹蒼松是我曹。","霜樹葉疏幽徑出，雲泉聲急曉風高。","唯當話道閒吟外，時得工夫補毳袍。"],"tags":["泰山"]},{"title":"山居詩  其三五","content":["任運騰騰無所依，閒游長坐性怡怡。","疏林不遣閒人到，密意多應夜月知。","驟雨過時苔路滑，撥雲行處石橋危。","塵沙劫盡清風在，何假虛名上古碑。"],"tags":[]},{"title":"山居詩  其三六","content":["抱拙藏鋒過暮年，高名何必指前賢。","祇於心上標空界，誰說壺中別有天。","鬰密遠林停宿霧，蕭騷疏竹埽寒烟。","從茲不更移瓶錫，身外無餘意了然。"],"tags":[]},{"title":"山居詩  其三七","content":["息業怡神道最孤，藏名匿跡合良圖。","冥心難使龍神見，出語須教海嶽枯。","雲駐庵前疑有意，鳥鳴庭際似相呼。","資持隨分安排了，最急應須與道俱。"],"tags":[]},{"title":"山居詩  其三八","content":["松陰疏冷罩寒門，靜見吾宗已絕論。","驅得萬途歸理窟，更無一事出心源。","烟雲忽閉巖前洞，鷄犬時聞嶺下村。","放曠本來無別意，免教停海起波痕。"],"tags":[]},{"title":"山居詩  其三九","content":["景虛情澹兩何依，抱一冥真絕萬機。","松韻餘風凉竹戶，柏摇殘露溼禪衣。","巖燈霧逼寒光小，石像塵昏古畫微。","得趣了然無所慮，任緣終日送斜暉。"],"tags":[]},{"title":"山居詩  其四○","content":["遁迹無圖匿姓名，萬重山後葺茅亭。","隨情因事搜新偈，探妙窮微閱古經。","與道交時心絕念，從緣感處物通靈。","應須長遠存高節，屹屹喬松老更青。"],"tags":[]},{"title":"山居詩  其四一","content":["閒思塵世大悠哉，進趣門中盡可該。","拋却工夫平世路，枉勞心力搆僊臺。","隘空雲水千重合，帀野烟霞一徑開。","幸有圓成平坦處，辛勤誰解望山來。"],"tags":[]},{"title":"山居詩  其四二","content":["千途盡向空源出，萬景終歸一路通。","忽爾有心成大患，坦然無事却全功。","春開小岫調新綠，水漾漂霞蘸晚紅。","莫道境緣能幻惑，達來何處不消融。"],"tags":[]},{"title":"山居詩  其四三","content":["身心閒後思怡然，緬想難忘契道言。","千種却教歸淡薄，萬般須是到根源。","疏疏雨趁歸巢鳥，密密烟藏抱子猿。","禪罷吟來無一事，遠山驅景入茅軒。"],"tags":[]},{"title":"山居詩  其四四","content":["萬境閒來情澹澹，羣囂息後思微微。","當時白業無門入，今日玄關有路歸。","熟果不摇翻自落，生禽誰喚却驚飛。","到頭何用空忙得，任運應須待對機。"],"tags":[]},{"title":"山居詩  其四五","content":["携筇閒步望山行，竟日逍遥任野情。","上嶺梯登危石側，渡溪橋踏古槎橫。","綠羅水皺巖根急，紅錦霞舒海面明。","一軸詠懷高尚意，援毫因事偶吟成。"],"tags":[]},{"title":"山居詩  其四六","content":["負氣爭權事可悲，金貂繡轂盡何之。","唯聞野棘盤荒冢，祇見空陵疊壞碑。","燈暗竹堂行道夜，烟昏石窟坐禪時。","怡然自得真棲處，何用經營別路岐。"],"tags":[]},{"title":"山居詩  其四七","content":["豪貴從他縱勝遊，多歡終是復多愁。","茅茨舍宇偏安穩，糞埽衣裳最自由。","數片雲飛書案上，一條泉路卧床頭。","分明自有安身處，爭柰人閒不肯休。"],"tags":[]},{"title":"山居詩  其四八","content":["高才宏略氣凌雲，世上浮名夢裏身。","蘇氏謾稱降六國，韓公休說捲三秦。","當朝雖立千年事，古廟唯存一聚塵。","畢竟思量渾大錯，何如林下養天真。"],"tags":[]},{"title":"山居詩  其四九","content":["高懷怡淡景相和，纔到塵途事便多。","碧嶂好期長定計，朱門唯見暫時過。","雄雄負氣爭權路，岌岌新墳占野坡。","成敗分明剛不悟，未知凡俗意如何。"],"tags":[]},{"title":"山居詩  其五○","content":["得理元來行自成，萬般情斷一心冥。","樵人不到緣山僻，遊客難逢爲嶽靈。","食蘗苦心何日就，看花醉眼幾時醒。","索然身外無餘物，雲滿前山水滿瓶。"],"tags":[]},{"title":"山居詩  其五一","content":["名利梯媒事已忘，唯憑拙直定行藏。","探玄休煉長生藥，助道時抄歇食方。","溪汲古痕山雨漲，樹摧殘枿野風狂。","一言欲寄休回首，塵路如今事正忙。"],"tags":[]},{"title":"山居詩  其五二","content":["豈是疏慵僻愛山，且圖餘事不相關。","休誇鳳詔千年貴，難敵禪扉半日閒。","透水戲魚隨浪沒，投巢孤鶴带雲還。","自然得到無心地，寂寂虛堂一景閒。"],"tags":[]},{"title":"山居詩  其五三","content":["林下安身別有方，營營何太路岐忙。","侯門夢過光陰促，禪室玄棲氣味長。","引水灌花春日媚，移松夾道暑天凉。","銜恩略報元功處，一炷晨風散後香。"],"tags":[]},{"title":"山居詩  其五四","content":["萬般惟道最堪依，一瞬榮枯萬古悲。","强笑低顔何忽忽，忘機絕慮自怡怡。","潛龍終要投深浦，巢鳥應須占健枝。","名利門中難立足，隠藏雲水更何之。"],"tags":[]},{"title":"山居詩  其五五","content":["退跡何人繼昔賢，凡途終是事謀先。","只知競逐浮雲富，誰解驚嗟逝水年。","寒影半疏霜後樹，秋聲千點雨中禪。","千般不更經營得，一榻無餘任自然。"],"tags":[]},{"title":"山居詩  其五六","content":["野景陶情皆得意，凡夫舉目盡堪愁。","秦川幾度埋番骨，棘路還曾聳玉樓。","幻體不知波上沫，狂心須認鏡中頭。","浮生役役貪榮者，求到真空卒未休。"],"tags":[]},{"title":"山居詩  其五七","content":["一生占斷白雲鄉，適意孤高志自强。","報曉音聲棲鳥語，漏春消息早梅香。","吟經徐傍芙蕖岸，得偈閒書薜荔牆。","大道最親無達者，苦携瓶錫叩禪堂。"],"tags":[]},{"title":"山居詩  其五八","content":["養性攄情不記年，免尋雲水更參禪。","有心用處還應錯，無意看時却宛然。","析法尚嫌灰斷果，燒丹堪愍地行仙。","欲知此理誰人會，水自朝東月自圓。"],"tags":[]},{"title":"山居詩  其五九","content":["世途從此免相關，萬慮潛消野思閒。","菴樹逼春花自吐，巖巢欲暮鳥空還。","門前霧閉疑無路，檻外雲開忽有山。","宴坐石巖樵徑絕，姓名應不到人閒。"],"tags":[]},{"title":"山居詩  其六○","content":["獨行獨坐任天然，幽隠難逢世網牽。","一志直教齊大道，萬般總是涉因緣。","水磨澗石平如鏡，春引巖藤直似弦。","虛幻已知休更續，蹄輪應不到山前。"],"tags":[]},{"title":"山居詩  其六一","content":["散誕疏狂得自然，免教拘迫事相牽。","潛龍不離滔滔水，孤鶴唯宜遠遠天。","透室寒光松檻月，逼人凉氣石渠泉。","非吾獨了西來意，竹祖桐孫盡入玄。"],"tags":[]},{"title":"山居詩  其六二","content":["綠柳堤邊春色多，數樹重重裊翠蘿。","紅白花枝爭鬭發，晴陰天氣半相和。","中山謾醉千壺酒，易水徒悲一曲歌。","塵世無憑唯道外，榮枯瞬息盡消磨。"],"tags":[]},{"title":"山居詩  其六三","content":["清平大業行皆奢，豈獨堯時聽所加。","豐儉由人天不遠，安危在智道非賒。","關津防害翻爲害，法令除邪却長邪。","爭似無言敷密化，既能成國又成家。"],"tags":[]},{"title":"山居詩  其六四","content":["焦翼枯鱗成底事，分明可驗莫愁哉。","君恩只可量功受，世利應須任運來。","豈信敗從成處得，誰知榮是辱邊媒。","但看越分殊求者，唯向身中積禍胎。"],"tags":[]},{"title":"山居詩  其六五","content":["棲真境界太玄鄉，靜見吾宗不可量。","好句祇憑詩斷送，閒緣唯遣道消亡。","雨絲雲織輕條密，烟素風抽細縷長。","竟日虛懷無一事，金瓶秋水石爐香。"],"tags":[]},{"title":"山居詩  其六六","content":["得喪從來事甚均，任緣徒用苦勞神。","野蔬隨分堪充口，石室依稀可庇身。","碧海幾時無去棹，紅衢何日息征輪。","若教求道如求利，舉世渾成無事人。"],"tags":[]},{"title":"山居詩  其六七","content":["數朝興廢狂風過，千載榮枯掣電飛。","早向權門思息意，莫於塵世自沈機。","一條水引閒花出，萬里雲隨獨鶴歸。","最要身安成大道，免教他後始知非。"],"tags":[]},{"title":"山居詩  其六八","content":["幽棲带郭半山峰，密意虛懷莫可同。","事到定中消息靜，景於吟處煉磨空。","玲瓏色淡松根月，敲磕聲清竹罅風。","獨坐獨行誰會我，羣星朝北水朝東。"],"tags":[]},{"title":"山居詩  其六九","content":["三度曾經遊此地，從緣權順世閒情。","登山雖有謝安志，遁迹慚無慧遠名。","翠疊寒枝松未老，影深幽徑竹新成。","莫言去住關懷抱，雲本無心水自清。"],"tags":[]},{"title":"偈一首","content":["欲識永明旨，門前一湖水。","日照光明生，風來波浪起。"],"tags":[]},{"title":"金鷄峰","content":["松蘿高鎮夏長寒，透出羣峰畫恐難。","造化功成彰五德，洞天雲散露花冠。"],"tags":[]},{"title":"蛾眉峰","content":["盤空勢險露巖根，深洞聲寒落石泉。","好是雨餘江上見，水雲僧出認西天。"],"tags":[]},{"title":"積翠峰","content":["翠壓羣峰地形直，落日猿聲在空碧。","天風吹散斷崖雲，古松長露三秋色。"],"tags":[]},{"title":"凌雲峰","content":["烟蘿高巘勢凌雲，影瀉斜陽出海門。","曾與支公探隠去，夜寒雷雨上方聞。"],"tags":[]},{"title":"白馬峰","content":["湖外層峰瀉危瀑，天際陰陰長寒木。","南北行人望莫窮，秋雲一片橫幽谷。"],"tags":[]},{"title":"偈一首","content":["孤猿叫落中巖月，野客吟殘半夜燈。","此境此時誰會意，白雲深處坐禪僧。"],"tags":[]},{"title":"舟中","content":["一水浮千棹，悠悠來去人。","纜開湘浦岸，帆落楚江濱。","風色東西變，潮痕旦暮新。","祗茲澄漢色，幾度化爲塵。"],"tags":[]},{"title":"閒居","content":["閒居誰似我，退跡理難過。","要勢危身早，浮榮敗德多。","雨催蟲出穴，寒逼鳥移窠。","野逕無人翦，疏窗入薜蘿。"],"tags":[]},{"title":"野遊","content":["獨步出衡茅，寒雲著地交。","燒平多敗穴，葉落見危巢。"],"tags":[]},{"title":"同于秘丞賦瀑泉","content":["大禹不知鑿，來源亦自成。","色應憐衆白，聲合讓孤清。","遠勢曾吞海，飛流欲噴鯨。","靈槎如可泛，天際問歸程。"],"tags":[]},{"title":"武肅王有旨石橋設齋會進一詩  其一","content":["南有天台事可尊，孕靈含秀獨超羣。","重重曲澗侵危石，步步層巖踏碎雲。","金雀每從雲裏現，異香多向夜深聞。","當知此界非凡界，一道幽奇各自分。"],"tags":[]},{"title":"武肅王有旨石橋設齋會進一詩  其二","content":["仙源佛窟有天台，今古嘉名遍九垓。","石磴嵌空神匠出，瀑泉雄壯雨聲來。","景强偏感高僧住，地勝能令遠思開。","一等翹誠依此處，自然靈貺作梯媒。"],"tags":[]},{"title":"武肅王有旨石橋設齋會進一詩  其三","content":["智泉福海莫能逾，親自王恩運睿謨。","感現盡冥心境界，資持全固道根株。","石梁低翥紅鸚鵡，烟嶺高翔碧鷓鴣。","勝妙重重惟禱祝，永資軍庶息災虞。"],"tags":[]},{"title":"武肅王有旨石橋設齋會進一詩  其四","content":["凌晨迎請倍精誠，親敬鮮花異處清。","羅漢攀枝呈梵相，巖僧倚樹現真形。","神幡雙出紅霞動，寶塔全開白氣生。","都爲王心標意切，滿空盈月瑞分明。"],"tags":[]},{"title":"武肅王有旨石橋設齋會進一詩  其五","content":["幡花寶蓋滿清川，祈禱迎來聖半千。","莫道聖緣無影響，須知嘉會有因緣。","空中長似聞天樂，巖畔嘗疑有地仙。","何必更尋兜率去，重重靈應事昭然。"],"tags":[]},{"title":"武肅王有旨石橋設齋會進一詩  其六","content":["登雲步嶺涉烟程，好景隨心次第生。","聖者已符祥瑞事，地靈全副禱祈情。","洞深重疊拖雲濕，灘淺潺湲漱水清。","願滿事圓歸去路，便風相送片帆輕。"],"tags":[]},{"title":"定慧相資歌","content":["祖教宗中有二門，十度萬行稱爲尊。","初名止觀助新學，後成定慧菩提根。","唯一法，似雙分。","法性寂然體真止，寂而常照妙觀存。","定爲父，慧爲母，能孕千聖之門戶。","增長根力養聖胎，念念出生成佛祖。","定爲將，慧爲相，能弼心王成無上。","永作羣生證道門，即是古佛菩提樣。","定如月，光爍外道邪星滅。","能挑智炬轉分明，滋潤道芽除愛結。","慧如日，照破無明之暗室。","能令邪見愚夫禪，盡成般若波羅蜜。","少時默，剎那靜，漸漸增修成正定。","諸聖較量功不多，終見靈臺之妙性。","瞥聞法，纔歷耳，能熏識藏覺種起。","一念回光正智開，須臾成佛法如是。","禪定力，不思義，變凡爲聖剎那時。","無邊生死根由斷，積劫塵勞巢穴墮。","湛心水，浄意珠，光吞萬象爍千途。","抉開己眼無瑕翳，三界元無一法拘。","覺觀賊，應時剋，攀援病，倏然浄。","蕩念垢兮洗惑塵，顯法身兮堅慧命。","如斷山，若停海，天翻地覆終無改。","瑩似琉璃含寶月，倏然無寄而無待。","般若慧，莫能量，自然隨處現心光。","萬行門中爲導首，一切時中稱法王。","竭苦海，碎邪山，妄雲捲盡片時間。","貧女室中金頓現，壯士額上珠潜還。","斬癡網，截欲流，大雄威猛更無儔。","能令鐵床銅柱冷，頓使魔怨業果休。","和諍訟，成孝義，普現羣生諸佛智。","邊邪惡慧盡朝宗，螻蟻鯤鵬齊受記。","偏修定，純陰爛物刳正命。","若將正慧照禪那，自然萬法明如鏡。","偏修慧，純陽枯物成迂滯。","須憑妙定助觀門，如月分明除霧翳。","勸等學，莫偏修，從來一體無二頭。","似禽兩翼飛空界，如車二輪乘白牛。","即向凡途登覺岸，便於業海泛慈舟。","或事定，制之一處無不竟。","或理定，唯當直下觀心性。","或事觀，明諸法相生籌算。","或理觀，頓了無一無那畔。","定即慧，非一非二非心計。","慧即定，不同不別絕觀聽。","或雙運，即寂而照通真訓。","或俱泯，非定非慧超常準。","一塵入定衆塵起，般若門中成法爾。","童子身中三昧時，老人身分談真軌。","能觀一境萬境同，近塵遠剎無不通。","真如路上論生死，無明海裏演圓宗。","眼根能作鼻佛事，色塵入定香塵起。","心境常同見自差，誰言不信波元水。","非寂非照絕言思，而寂而照功無比。","權實雙行闡正途，體用更資含妙旨。","勸諸子，勿虛棄，光陰如箭如流水。","散亂全因缺定門，愚盲祇爲虧真智。","真實言，須入耳，千經萬論同標記。","定慧全功不暫忘，一念頓歸真覺地。","定須習，慧須聞，勿使靈臺一點昏。","合抱之樹生毫末，積漸之功成寶尊。","獼猴學定生天界，女子纔思入道門。","自利利他因果備，若除定慧莫能論。"],"tags":[]},{"title":"句  其一","content":["步步寒華結，言言徹底冰。"],"tags":[]},{"title":"句  其二","content":["牛胎生象子，碧海起紅塵。"],"tags":[]},{"title":"句  其三","content":["長時轉不停，非義亦非聲。"],"tags":[]},{"title":"句  其四","content":["若欲受持者，應須用眼聽。"],"tags":[]},{"title":"句  其五","content":["言前體道乾坤窄，筆下搜吟海嶽枯。"],"tags":[]},{"title":"句  其六","content":["繞繡屏飛花外蝶，隔金籠語柳中鶑。"],"tags":[]},{"title":"句  其七","content":["春雨閉花徑，晚雲生石樓。"],"tags":[]},{"title":"句  其八","content":["草濃春徑狹，樹密晚窗陰。"],"tags":[]}]}
