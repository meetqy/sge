{"title":"席羲叟","children":[{"title":"次令衿遊玉壺高詠十絕 風雷大作","content":["坐聽風雷起空谷，俄看四面野雲生。","道人不作英雄氣，可笑當年失箸驚。"],"tags":[]},{"title":"次令衿遊玉壺高詠十絕 獨坐","content":["几檻虛明不著埃，忘機鷗鳥自飛來。","北窗高卧羲皇世，九陌紅塵安在哉。"],"tags":[]},{"title":"次令衿遊玉壺高詠十絕 處處可人","content":["陂塘五月迎秋爽，脩竹成陰一逕開。","俗客自應慚到此，幽深雅稱杖藜來。"],"tags":[]},{"title":"次令衿遊玉壺高詠十絕 解衣磐","content":["林宗烏幘任欹傾，緩带荷風拂面清。","城市輪蹄鬧如織，飄然從此便登瀛。"],"tags":[]},{"title":"次令衿遊玉壺高詠十絕 小雨垂簾就寢","content":["篆香如霧細縈簾，始信壺中別有天。","客舍黄粱今熟否，邯鄲無夢夢遊仙。"],"tags":[]},{"title":"次令衿遊玉壺高詠十絕 凭欄看花","content":["湖光空闊水天秋，翠蓋紅衣永日留。","惟有詩情磨不盡，碧雲吟就喜湯休。"],"tags":[]},{"title":"次令衿遊玉壺高詠十絕 欲歸甫留","content":["度塹昏鴉接翅稀，斷霞相映霧山微。","騶車不用飛青蓋，試作山翁倒載歸。"],"tags":[]},{"title":"次令衿遊玉壺高詠十絕 滿園秋香","content":["黄金勻揉萬英開，步遶清芬過砌臺。","一笑欣然超鼻觀，知公曾到月中來。"],"tags":[]},{"title":"次令衿遊玉壺高詠十絕 久病便覺清快","content":["內熟先從一念收，浩然勿藥更何求。","西山故自朝來爽，政不驚人語不休。"],"tags":[]},{"title":"次令衿遊玉壺高詠十絕 對換","content":["絕景頻因警句誇，莫傳俚耳便紛挐。","須知味道耽巖穴，志意難將富貴加。"],"tags":[]}]}
