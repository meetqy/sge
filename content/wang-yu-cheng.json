{"title":"王禹偁","children":[{"title":"酬种放徵君一百韻","content":["太歲在辛卯，九月萬木落。","是時太陰虧，占云臣道剝。","王生出紫微，譴逐走商洛。","扶親又抱子，迤邐過京索。","弊車載書史，病馬懸囊橐。","西都不敢住，空負香山約。","閿鄉正南路，秦嶺峭如削。","肩輿礙巨石，十步三四却。","妻孥亦徒步，磧礫不容脚。","山店蓋木皮，烟火渾燻灼。","夜深聞贙虎，全家屢驚戄。","山泉何縈回，切冽無橋彴。","卸鞍引羸蹄，解襪事芒屩。","晨瀾髮可鑑，朝涉脛如斮。","商山六百里，天設皆巖崿。","上洛在其中，狴牢曾未若。","逐臣自可死，何必在遠惡。","刺史不我顧，古寺聊淹泊。","卜居雜民甿，致養無精糳。","知道由自寬，有親强爲樂。","側聞种先生，終南卧雲壑。","長沮既躬耕，元禮仍開學。","王績婦未娶，介潔翹孤鶴。","之推母偕隠，教誨脩天爵。","詩情亦嗜酒，道氣不服藥。","田衣剪荷芰，野飯烹茝蒻。","霧豹澤文彩，冥鴻避矰繳。","肯從羔雁聘，唯恐簪裾縛。","如何宋右史，斥鷃議鵰鶚。","玄纁與丹詔，恩禮誠非薄。","仍敕京兆府，敦諭辭恭恪。","先生戀板輿，純孝心堅確。","散髮走烟巒，拜章謝恩渥。","巨材猶在澗，大玉不出璞。","使者遂空迴，軟輪何寂寞。","賢母召徵君，庭責詞嗃嗃。","胡爲事章句，漏名入街郭。","府縣污我山，胥徒噪吾幄。","以茲近聲利，安得成高邈。","誓將徙窮谷，庶可逃喧濁。","先生拜引過，爲壽開樽杓。","陶陶又熙熙，何啻聞竽籥。","人傳到遷客，面目敦慙怍。","器小識不遠，當年事頭角。","遭時得一第，游宦何齷齪。","逐羶甚蚍蜉，鬭耀同𧐔𧕋。","宰邑乏弦歌，諫垣無謇諤。","便蕃朱紫綬，僭忝絲綸閣。","方號騤騤龍，已困狺狺㹱。","待罪始知非，咄哉昧先覺。","一聆高世行，罪髮庸可擢。","忍耻賦三章，塵埃寄寥廓。","明年會恩宥，量移井蛙躍。","靡暇謁南山，征途望西嶽。","黄河波洶湧，白逕苔班駁。","中條圍解縣，五老烟齪齪。","此焉爲郡副，烏敢事隕穫。","籠禽幸未死，尚且謀飲啄。","米呼村婢舂，樵雇山僮斫。","餵馬捽寒蕪，看書爇秋籜。","信口亦吟哦，放心無適莫。","君恩已絕望，人事終難度。","相府一張紙，喚起久屈蠖。","誠知有梁棟，未忍棄榱桷。","五城天上開，三殿雲間卓。","重取故衣冠，籠裹山猱玃。","病翼得風雲，壞牆勞赭堊。","諫官與史氏，舊職聊羈絡。","舉袖拂石螭，凝眸睨金雀。","冥心想前事，一夢何揮矐。","長恐先生聞，倚松成大噱。","關中朋友來，遺我神仙作。","繁華遠客騎，錚鏦美人錯。","古澹啜鉶羹，文雅鏗木鐸。","千言距百韻，旨趣何綽綽。","孰念氣如虹，翻然輕抵鵲。","俊甚麻姑抓，快比屠門嚼。","渾金豈在鎔，尺璧寧施琢。","愈風齊捧檄，忘味同聞樂。","致之向懷袖，日夕芬蘭若。","褒我塵俗韻，鉛刀化干鏌。","同聲必有應，過實還疑謔。","盛夸山中事，雲屋張霞幕。","蘭芽含露採，石髓和煙酌。","巢由泉滌耳，園綺芝盈握。","有時上絕頂，星斗近可摸。","下視塵世人，營營似螶𧎾。","男兒既束髮，出處岐路各。","苟非秉陶鈞，即去持矛槊。","致主比唐虞，安邊如衛霍。","不爾爲逸人，深居返吾樸。","胡然自碌碌，名節日銷鑠。","行年過半世，功業欠圭勺。","無術鑄五兵，使民興錢鎛。","無材統六師，逐寇開沙漠。","空言說王道，肆眼看人瘼。","多慙指佞草，虛效傾心藿。","一覽大雅文，起予亦何博。","况茲山野性，謨畫昧方略。","搔首謝朝簪，行將返耕鑿。"],"tags":["华山"]},{"title":"寄獻鄜州行軍司馬宋侍郎","content":["鉅賢如木鐸，一振聲蓋代。","丈人文曲星，譴謫落下界。","辭源發崑崙，意盡若到海。","昔在神德朝，少秀負文彩。","擢第應制舉，召試拂華蓋。","醉揮拔萃判，一字不復改。","傳寫遍都下，紙貴無可買。","一命佐著作，蕓閣垂纓珮。","歌詩數千首，人口炙與鱠。","志大輕俸錢，痛飲負酒債。","庸蜀既即敘，出命玉津宰。","題柱薄長卿，銘閣笑張載。","錦水清見髮，峨嵋綠于黛。","物華曾不負，詩酒聊自待。","旨甘豈擇祿，印綬久不解。","陶潜腰任折，萊子衣有彩。","蹉跎歷四邑，塵土不可擺。","吾皇在藩邸，聞名四聰駭。","即位未浹旬，獨許延英對。","相見恨已晚，欣然契嘉會。","諫官聊假道，紫微遽真拜。","制誥復西漢，碑板揭東岱。","金鑾赴夜召，顧問及遠大。","白麻幾千紙，意出元白外。","薦賢恐不及，誘善曾無怠。","當朝自獨步，晚節亦泛愛。","有別樂聞韶，無譏詩自鄶。","賤子在廣場，知見殊流輩。","進士數且千，馳鶩稱俊邁。","人人握靈蛇，許我珠無纇。","超拔冠多士，權貴不得礙。","御前中科第，閣下備寮寀。","詎惟師碩德，常許接佳話。","國朝大手筆，日夕期鼎鼐。","胸中泰山雲，舒卷何霮䨴。","言下傅巖雨，蓄縮未霶霈。","吾道遂難行，一旦同得罪。","典午信冗散，貳車更狼狽。","商於甚僻陋，鄜畤近山塞。","共月踰千里，便風無一介。","何當遂乘桴，侍坐浮渤澥。","大笑引淳風，樽前一長噫。","今茲當委順，自昔無芥蠆。","投詩助醉吟，入室生徒在。"],"tags":["泰山"]},{"title":"寄題陝府南溪兼簡孫何兄弟","content":["申湖在陝服，自昔名所重。","許昌遺唐律，人口尚傳誦。","舊迹固蓁莽，勝概猶出衆。","前年謫商於，過此方憂恐。","無暇濯溪泉，惻惻心甚痛。","量移遇恩宥，方寸稍放縱。","故人孫漢公，勤懇事迎送。","柅車得三宿，延我入溪洞。","春殘尚有蝶，夏首始見蝀。","朱櫻實頗繁，黄鳥聲亦哢。","地幽接府署，亭高瞰村壟。","縈砌水逶迤，入簷山巃嵷。","鯉翻自躍金，蝸曳燒餘汞。","石危君子介，筍亂小人勇。","虛凉集鷗鷺，爽塏無蚊蠓。","芰葉巧如剪，萍根密非種。","逕苔自斑駁，岸草互蓊菶。","官醖綠開瓶，時果青出籠。","醉中猛別後，依約似一夢。","唯愁當要路，時復棲闒茸。","解梁雖近山，墝埆費耕墥。","常風有盬南，日夕塵塕埲。","雲泉既遼遠，草樹非秀聳。","况茲炎蒸月，縶縛何所動。","緬懷八龍會，南溪與誰共。","棣萼本多才，甘棠應少訟。","枕簟與琴書，鴒原聊自奉。","篇章取李杜，講貫本姬孔。","古文閱韓柳，特策開晁董。","清吹席上來，當暑閉冰凍。","菱脆擘瓊枝，瓜甘浮蜜筩。","氣秋綠篠戰，露曉圓荷捧。","照湖小賀監，溪堂輕馬總。","此景且不同，此懷可長慟。","平生好泉石，况復官散冗。","近聞田紫微，漣水許就俸。","援例苟得請，申湖當入用。","終老占溪居，卧看秋泉湧。"],"tags":[]},{"title":"七夕","content":["去年七月七，直廬閑獨坐。","西日下紫微，東窗暈青瑣。","露柳蜩忽鳴，風簾燕頻過。","寂寂紅藥階，槿花開一朵。","時清無詔誥，性澹忘物我。","兀然何所營，橫枕通中卧。","夢入無何鄉，蛺蝶甚幺麽。","孰謂處深嚴，自得放慵惰。","中官傳宣旨，御詩令屬和。","驚起儼衣冠，拜舞蒼苔破。","逸翰龍蛇走，雅調金石播。","洋洋百世音，乃賡强牽課。","暮隨丞相出，自謂天上墮。","歸來備乞巧，酒肴間瓜果。","海物雜時味，羅列繁且夥。","家人樂熙熙，兒戲舞娑娑。","寵辱方若驚，倚伏忽成禍。","九月謫商於，羈縻復窮餓。","鳳儀困鴟嚇，驥足翻鼈跛。","山城已僻陋，旅舍甚叢脞。","夏旱麥禾死，春霜花木挫。","吾親極衰耄，吾命何轗軻。","稚子啼我前，孺人病我左。","玄髮半凋落，紫綬空垂拖。","客計魚脫泉，年光蟻旋磨。","昨夜枕簟凉，西郊忽流火。","河漢勢清淺，牛女姿婀娜。","商土本磽瘠，商民久勞癉。","霜旱固不支，水潦復無柰。","居人且艱食，行商不通貨。","郡小數千家，今夕唯愁呵。","吾兒索來禽，傾市得一顆。","舉家成大笑，愁眉略舒軃。","自念一歲間，榮辱兩偏頗。","頼有道依據，故得心安妥。","窮乎止旅人，達也登王佐。","匏瓜從繫滯，糠粃任揚簸。","批鳳不足言，失馬聊自賀。","委順信吾生，無可無不可。"],"tags":[]},{"title":"讀漢文紀","content":["西漢十二帝，孝文最稱賢。","百金惜人力，露臺草芊眠。","千里却駿骨，鸞旗影遷延。","上林慎夫人，衣短無花鈿。","細柳周將軍，不拜容櫜鞬。","霸業固以盛，帝道或未全。","賈生多謫宦，鄧通終鑄錢。","謾道膝前席，不如衣後穿。","使我千古下，覽之一泫然。","頼有佞倖傳，賢哉司馬遷。"],"tags":[]},{"title":"合崖湫","content":["合崖何嵌崆，湫水何浺瀜。","渟污暨積潦，滯泥不朝宗。","有時見鬼怪，無人薦王公。","止可飲麋鹿，未嘗産蛟龍。","山甿自神之，祠祀衆口同。","今春商於旱，太守職憂農。","先請境內山，熊耳有如聾。","乃迎是湫水，盈乎素缶中。","州民與郡吏，覡女雜巫童。","朝祈又夕禱，拜起虔且恭。","馨爐復奠爵，牲幣潔而豐。","適與天雨會，三日勢濛濛。","致謝送水歸，盡禮有始終。","水旱蓋定數，災祥與政通。","傅巖道喪久，咄爾貪天功。"],"tags":[]},{"title":"吾志","content":["吾生非不辰，吾志復不卑。","致君望堯舜，學業根孔姬。","自爲志得行，功業如臯夔。","既登俊秀科，又在清切司。","諫紙無直言，綸誥多愧辭。","黽勉爲何事，親老與妻兒。","一旦命執法，嫉惡寄所施。","丹筆方肆直，皇情已見疑。","斥逐深山中，窮辱何羸羸。","于張及不得，安用此生爲。"],"tags":[]},{"title":"携稚子東園刈菜因書觸目兼寄均州宋四閣長","content":["大燕引新雛，小鴉哺老烏。","青青樹木間，禽鳥聲歡娛。","我携二稚子，東園擷春蔬。","可以奉晨羞，采采供貧厨。","非肉誠不飽，割身實無餘。","緬懷宋閣老，同日出京都。","謫宦不携家，留妻事老姑。","塊然武當下，此樂固亦無。"],"tags":[]},{"title":"四皓廟  其一","content":["秦皇焚舊典，漢祖溺儒冠。","萬民在塗炭，四老方宴安。","白雲且高卧，紫芝非素餐。","南山正優游，東朝忽艱難。","高步揖萬乘，拂衣歸重巒。","飛鴻自冥冥，束帛徒戔戔。","古廟對山開，清風向人寒。","更無隠遁士，空有賓客官。","况我謫宦來，塵跡污祠壇。","朝衣慚蕙带，佩玉愧紉蘭。","或依階下樹，陶暑解馬鞍。","或借廟前水，乘秋把魚竿。","吾道多齟齬，吾生利盤桓。","登山殊未倦，飲水聊盡驩。","精靈莫相笑，此意樂且盤。"],"tags":[]},{"title":"四皓廟  其二","content":["小言望小利，載在禮經中。","遂有鷹犬輩，拔劍各爭功。","一出定萬乘，去若冥冥鴻。","寂寂千古下，孰繼採芝翁。"],"tags":[]},{"title":"不見陽城驛","content":["不見陽城驛，空吟昔人詩。","誰改避賢郵，唱首元微之。","微之謫江陵，顦悴爲判司。","路宿商山驛，一夕見嗟咨。","所嗟陽道州，抗直貞元時。","時亦被斥逐，南荒終一麾。","題詩改驛名，格力何高奇。","樂天在翰林，亦和遷客詞。","遂使道州名，光與日月馳。","是後數十年，借問經者誰。","留題富水驛，始見杜紫微。","紫微言驛名，不合輕改移。","欲遣朝天者，惕然知在茲。","一以諱事神，名呼不忍爲。","一以名警衆，名存教可施。","爲善雖不同，同歸化之基。","邇來又百稔，編集空鱗差。","我遷上雒郡，罪譴身縶維。","舊詩猶可誦，古驛殊無遺。","富水地雖在，陽城名豈知。","空想數君子，貫若珠纍纍。","三章詩未泯，千古名亦隨。","德音苟不嗣，吾道當已而。","前賢尚如此，今我復何悲。","題此商於驛，吟之聊自貽。"],"tags":[]},{"title":"感流亡","content":["謫居歲云暮，晨起厨無烟。","頼有可愛日，懸在南榮邊。","高舂已數丈，和暖如春天。","門臨商於路，有客憇簷前。","老翁與病嫗，頭鬢皆皤然。","呱呱三兒泣，呱呱一夫鰥。","道糧無斗粟，路費無百錢。","聚頭未有食，顔色頗饑寒。","試問何許人，答云家長安。","去年關輔旱，逐熟入穰川。","婦死埋异鄉，客貧思故園。","故園雖孔邇，秦嶺隔藍關。","山深號六里，路峻名七盤。","襁負且乞丐，凍餒復險艱。","唯愁大雨雪，殭死山谷間。","我聞斯人語，倚戶獨長歎。","爾爲流亡客，我爲冗散官。","左宦無俸祿，奉親乏甘鮮。","因思筮仕來，倏忽過十年。","峨冠蠹黔首，旅進長素餐。","文翰皆徒爾，放逐固宜然。","家貧與親老，睹翁聊自寬。"],"tags":[]},{"title":"除夜","content":["四十强而仕，禮文可遵守。","筮仕已十年，明朝三十九。","自知得祿早，左宦誠宜有。","年雖過潘岳，未爲全白首。","貧猶勝墨子，黔突聊供口。","若比張辟彊，吾甘爲老醜。","若比太公望，吾方爲少秀。","任從新歲來，且獻高堂壽。","更解金貂冠，多貰商山酒。"],"tags":[]},{"title":"竹䶉","content":["商嶺多修篁，蒼翠連山谷。","有鼠生其中，薦食無厭足。","春筍齧生犀，秋筠折寒玉。","飫飽致肥腯，優游恣蕃育。","林密鳶不攫，穴深犬難逐。","鳳凰餓欲死，彼實無一掬。","唯此竹間䶉，琅玕長滿腹。","暖戲綠叢陰，舉頭傲鴻鵠。","不知商山民，愛爾身上肉。","有鍤利其鋒，有錐銛于鏃。","開穴窘如囚，洞胸聲似哭。","膏血尚淋灕，携來入市鬻。","竹也比賢良，鼠兮類盲俗。","所食既非宜，所禍誠知速。","吁嗟狡小人，乘時竊君祿。","貴依社樹神，俸盜太倉粟。","笙簧佞舌鳴，藥石嘉言伏。","朝見秉大權，夕聞罹顯戮。","李斯具五刑，趙高夷三族。","信有司殺者，在暗明於燭。","彼狡勿害賢，彼鼠無食竹。"],"tags":[]},{"title":"觀鄰家園中種黍示嘉祐","content":["比鄰有閑園，瓦礫雜荆杞。","未嘗動耕牛，但見牧羣豕。","今夏赤旱天，斲琢誰家子。","播種甚莽鹵，苗稼安能起。","秋來連月雨，柴門晝不啟。","新晴一携杖，出戶聊徙倚。","重到田中立，黍稷何薿薿。","吐穗欲及肩，鳥雀聲亦喜。","力穡乃有秋，斯言不虛矣。","向使懶種植，荒榛殊未已。","有書閑不讀，爲學還如此。"],"tags":[]},{"title":"蔬食示舍弟禹圭并嘉祐","content":["吾爲士大夫，汝爲隸子弟。","身未列官常，庶人亦何异。","無故不食珍，禮文明所記。","况非膏粱家，左宦乏貲費。","商山水復旱，穀價方騰貴。","更恐到前春，藜藿亦不繼。","吾聞柳公綽，近代居貴位。","每逢水旱年，所食唯一器。","豐稔即加籩，列鼎又何愧。","且吾官冗散，適爲時所棄。","汝家本寒賤，自昔無生計。","菜茹各須甘，努力度凶歲。"],"tags":[]},{"title":"懷賢詩 桑魏公","content":["魏公王佐才，獨力造晉室。","揮手廓氛霾，放出扶桑日。","感慨會風雲，周旋居密勿。","下民得具瞻，上帝賚良弼。","沉沉帷幄謀，落落政事筆。","品流遂甄別，法令頗齊一。","跋敕朝據案，論兵夜造膝。","多士若鴛鴻，官材咸有秩。","諸侯如狼虎，請謁盡股栗。","秉鈞多事朝，綽綽有紀律。","遠將留侯比，近以贊皇匹。","志在混車書，誓將闡儒術。","皇天未厭亂，運去何飈欻。","高祖厭寰區，少帝無始卒。","老成既疏遠，羣小相親昵。","黷武兵漸驕，倒懸人不恤。","和親絕强虜，謀帥用悍卒。","魏公在藩垣，上疏論得失。","七事若丹青，辭切痛入骨。","忠言殊不省，直道果見屈。","鐵馬從北來，煙塵晝蓬勃。","穹廬易市朝，左袵雜纓紱。","主辱臣不死，囚縛自安逸。","唯公獨遇害，身殞名不沒。","惜乎英偉才，濟世功未畢。","一讀晉朝史，遺恨空鬰鬰。","子孫亦不振，天道難致詰。"],"tags":[]},{"title":"懷賢詩 李兵部","content":["有唐張曲江，盛名何暐曄。","請誅安祿山，先覺不見納。","胡雛有反相，其事遠相接。","賢人何代無，舊史聊可獵。","兵部事晉朝，文學中科甲。","强臣方跋扈，朝士多恇怯。","獨持上方劍，願斬奔鯨鬣。","堂堂張彥澤，反勢淩閶闔。","拜章請顯戮，直氣不可壓。","三進叩玉墀，植笏立蓂莢。","皇情彌慰撫，清問屢應答。","終焉念小恩，曾不顧大業。","高吟歸去詩，潺湲淚承睫。","旋踵即亂華，有同虞不臘。","張公領鐵馬，朝市胡塵合。","刺謁甚閑詳，辭氣殊不懾。","虎狼不敢害，加禮爲下榻。","當年棄謇諤，異代居調燮。","相位席不暖，帝澤安可洽。","斯人既淪亡，此風亦蕭颯。","滑稽何足累，大節世已乏。","安用學腐儒，矻矻守禮法。"],"tags":[]},{"title":"懷賢詩 王樞密","content":["西樞經緯才，慷慨遇真主。","文學中甲科，風雲參霸府。","直躬在密勿，未始畏彊禦。","憑案讀古書，箕踞視太祖。","澤欲浸生民，化將還邃古。","拆寺遇武宗，排佛如韓愈。","盡髮羣苾蒭，使之藝禾黍。","兵威遂强盛，人力不耗蠹。","世宗征淮甸，委任當留務。","馬前拜侯伯，階下列椹斧。","叱咤氣生風，將校汗如雨。","手築太平基，胼胝不輟杵。","具瞻人有望，衰運時不與。","修短天難忱，殲奪民何怙。","恩深與小斂，撫槨甚悲沮。","云亡復殄瘁，前哲非虛語。","世豈乏賢良，才難具文武。","曆象過羲和，文章敵燕許。","可能隨衆人，冥寞歸塵土。","子孫雖衆多，必復事未睹。","誰銘遷客詩，高揭王公墓。"],"tags":[]},{"title":"五哀詩 故尚書兵部侍郎琅琊王公","content":["琅琊名父子，少孤起徒步。","贄謁桑魏公，藻鑑非易與。","撫頂久歎惜，王楊許爲伍。","諸侯取爲官，佐幕大名府。","主帥杜重威，功大心跋扈。","天驥被縶維，神龜罹網罟。","六師薄孤壘，三面開生路。","主人既釋放，賓筵因詿誤。","逼脅本非辜，貶謫尋不赴。","折腰紆墨綬，搨翼久未舉。","梁竦耻州縣，長卿有辭賦。","裏行旌邑政，柱史登朝序。","抨彈志不樂，潤色才有素。","錦窠應列宿，星垣吟藥樹。","丹青生帝典，金玉鏗王度。","東觀秉直筆，南宮司貢部。","時英萃門下，藹藹騰嘉譽。","鵬掀六月風，豹蔚七日霧。","多才同列忌，嫉惡姦人怒。","排斥屢專城，織羅仍典午。","名宦頗流離，衣食常貧窶。","文明起代邸，振拔非不遇。","紫微雖正拜，白髮已遲暮。","史魚直有遺，棖也剛不吐。","非才占清列，志欲投兕虎。","英俊在草萊，力能生翅羽。","毀譽兩無私，華衮間蕭斧。","掌選循故實，尹京恥鉤距。","名位僅三事，疾瘵嬰二豎。","告滿拜貳卿，君恩慰沉痼。","終見哲人萎，蕭蕭空壠墓。","鯉庭有令嗣，鳳閣登仙署。","兩制列門生，九原應自許。","蒼蒼猶足信，吾道似有訴。","餘慶在子孫，明明深可據。"],"tags":[]}]}
