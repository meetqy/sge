{"title":"李至","children":[{"title":"奉和小園獨坐偶賦所懷","content":["歌舞林亭不外求，朝迴多著道衣遊。","薔薇點綴勾欄好，薜荔攀緣怪石幽。","泥浸落花紅片濕，鳥啼深樹綠陰稠。","春風去便還經歲，莫負芳菲醉即休。"],"tags":[]},{"title":"奉和獨賞牡丹","content":["遶臺依榭一叢叢，紫映黄苞白映紅。","爛漫只因前夜雨，馨香無奈此時風。","暖融春色交相妬，繁曬晴陽艷欲烘。","應恨官高少同賞，罇前不得召鄰翁。"],"tags":[]},{"title":"殘春有感  其一","content":["陰陰垂柳轉黄鸝，腸斷殘春欲去時。","白雪亂堆飛絮地，紅鬚半在落花枝。","園林向晚深藏郭，野水新晴入池。","最是牡丹堪痛惜，風吹雨打漸離枝。"],"tags":[]},{"title":"殘春有感  其二","content":["年年九十日春風，風雨多端復在中。","一盞更還辜我綠，亂花知是爲誰細。","樹頭啼鳥疑相勸，窗下吟生似不通。","可惜芳晨莫虛過，眼前便作白頭翁。"],"tags":[]},{"title":"喜雨","content":["沈煙漠漠晦平皋，盡日空濛阻出遨。","窗打紙聲聞紅點，檻飄花影見凝膏。","依稀恨曲添鳴溜，悵望啼粧在小桃。","何假錦障泥看麥，門前芳草綠於袍。"],"tags":[]},{"title":"寄獻僕射相公","content":["病無憀頼負重陽，虛過東籬爛漫黄。","把酒不成陶令醉，脫巾空羨孟嘉狂。","鴻聲歷歷高橫漢，雲影離離薄護霜。","珍重風流賢相國，此時閑卧奏清商。"],"tags":[]},{"title":"早春寄獻僕射相公","content":["城中塵坌林亭遠，知得春風何日來。","城外地寬松石好，乞聞春色過年迴。","竹枝宜靜應分洗，果樹嫌繁更擘栽。","借問曹樽殘幾許，且須留取待花開。"],"tags":[]},{"title":"伏奉佳句猥寄鄙夫輒寫丹誠仰依高韻","content":["獨慙師長念遺簪，長感知心在寸心。","要路未離扶遣進，閑曹因病放教吟。","風鵬雖遠丹霄勢，月兔猶依綠桂陰。","從此期公惜高鑒，休將白雪換巴音。"],"tags":[]},{"title":"再獻五章奉資一笑  其一","content":["福德才名盡不如，三朝榮貴四旬餘。","花前尚飲連觥酒，燈下猶看細字書。","黄閤暫拋金印重，青銅閑照雪髯疏。","蒼生共指中臺位，除是明公更合居。"],"tags":[]},{"title":"再獻五章奉資一笑  其二","content":["勞公相比作相如，才即無餘幸有餘。","但願徧觀蓬閣史，何曾歸著茂陵書。","已慙諭蜀詞章劣，仍恨遊梁價望疏。","惟愛一琴猶頗似，卓文君又恥同居。"],"tags":[]},{"title":"再獻五章奉資一笑  其三","content":["逢春春半合何如，火急謀懽二月餘。","且向花間行載酒，誰能窗下卧看書。","追攀每恨朱門遠，鄙恡仍憐玉柄疏。","他日相尋預相報，芳時多不在蓬居。"],"tags":[]},{"title":"再獻五章奉資一笑  其四","content":["而今祕閣古難如，何啻梁元十萬餘。","無本盡從三館借，有籤重遣八分書。","芸香欲辟魚心蠹，汗簡猶嫌吏手疏。","號作蓬山應不錯，祇緣清浄似仙居。"],"tags":[]},{"title":"再獻五章奉資一笑  其五","content":["小院荒凉亦自如，纔盈五畝又無餘。","檻中脩竹依時種，壁上斜行信手書。","雨打杏花將爛漫，風吹楊柳漸扶疏。","誠知濁酒非公飲，頻爲芳辰過陋居。"],"tags":[]},{"title":"昨日奉謁還家馬上偶成長句亦次前韻用述鄙懷","content":["澄波橋遠馬班如，往復依稀十里餘。","春色遶園千樹柳，清風吹面一堂書。","已降詩迸驪珠逸，更羨談揮麈尾疏。","定許貧家卜鄰否，欲收殘俸便尋居。"],"tags":[]},{"title":"奉和對雨閑吟之什","content":["南風吹雨驟還收，五月簾櫳却似秋。","陌上莫嫌行未得，田中應待足方休。","人垂折角衝寒點，馬浸障泥過漫流。","遥羨文昌新右相，醉吟時伏一金甌。"],"tags":[]},{"title":"奉和對海紅花見寄之什","content":["春風仙杏枝，條忽吹成果。","墓雨牡丹苞，凄凉飄去我。","獨有海紅花，一叢千萬朵。","深似猩血染，香於麝臍破。","繁壓玉欄霞，紅燒翠鬟火。","俗呼錦被堆，又有何不可。","僕射多才情，新停濟川舸。","閑遶復相思，醉袖花邊嚲。","吟成數十字，安安明珠顆。","魚目輒還公，莫笑輕酬麽。"],"tags":[]},{"title":"依韻奉和來篇","content":["紅塵赤日欲相燃，頼向蓬丘少事牽。","明月動摇紈扇室，亂雲重疊火□天。","幽屏看雪思寒景，小簟橫風戀畫眠。","安得心源凉似水，虎溪遥羨老僧禪。"],"tags":[]},{"title":"依韻奉和來篇","content":["閑書閑畫滿芸香，卧讀行看固是常。","天爲苦吟終借□，帝憐多病不教忙。","泥封法醖醅猶嫩，茶煮頒冰味更長。","一榻清風兼好獻，可能來此就儂嘗。"],"tags":[]},{"title":"夏日直祕閣","content":["蓬閣清虛稱野情，華陽巾穩葛衣輕。","垂簾不見喧囂事，盡日唯聞禽鳥聲。","小檜影中鋪硯席，短槐陰下著茶鐺。","却愁窮巷晚歸去，塵土滿街衝熱行。"],"tags":[]},{"title":"暑夜偶作","content":["竹氣荷香夜轉清，趁凉移簟遶空庭。","坊門有月幾多樹，池水無風三四星。","何處一蟬猶切切，此時殘漏尚丁丁。","可憐好夢誰驚覺，正戀五湖吹酒醒。"],"tags":[]},{"title":"偶述鄙懷奉呈僕射相公","content":["從來迂僻寡朋儔，今日優恩豈自酬。","抱病也容居粉署，好吟仍使在蓬丘。","利名場裏心尤拙，少俊叢中鬢獨秋。","早晚東山拂衣去，願携鳩杖從公遊。"],"tags":[]},{"title":"奉和牡丹盛開之什","content":["主人多思惜芬度，醉遶吟攀自是常。","爛欲燒叢渾是焰，穠來薰物甚於香。","妬偎羅綺迷春眼，狂聒笙歌費酒腸。","久病勞公誤相問，不同前作粉闈郎。"],"tags":[]},{"title":"桃花犬歌呈修史錢侍郎","content":["宮中有犬桃花名，絳繒圍頸懸金鈴。","先皇爲愛馴且異，指顧之間知上意。","珠簾未卷扇未開，桃花援尾常先至。","夜靜不離香砌眠，朝饑祇傍御床餧。","彩雲路熟不勞牽，瑶草風微有時吠。","無何軒后鑄鼎成，忽遺弓劍棄寰瀛。","迢迢松闕伊川上，遠逐龍輴十數程。","兩眥漣漣似垂淚，骨見毛寒頓顦悴。","萬人見者倍傷心，微物感恩猶若是。","韓盧備獵何足嘉，西旅充庭豈爲瑞。","聞君奉詔修實錄，一字爲褒應不曲。","白魚赤雁且勿書，願君書此懲浮俗。"],"tags":[]},{"title":"題義門胡氏華林書院","content":["牆頭翠色雲分嶺，井底泉聲瀑落崖。","講席日聞談俎豆，書厨時見整竿牌。","野猿有果頻窺檻，山鳥無人忽下階。","好是魯儒爭就學，不辭千里過江淮。"],"tags":[]}]}
