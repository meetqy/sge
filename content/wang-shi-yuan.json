{"title":"王士元","children":[{"title":"龍子祠農人享神","content":["晉州之西，山曰藐姑，有泉源源流不潴。","疏爲八道溝與渠，坐令瘠土成膏腴。","多黍多稌多麻蔬，沄沄萬畝碁局如。","田家終歲惟勤劬，雖有乾旱無憂虞。","割牲釃酒父老趨，坎坎擊鼓吹笙竽。","報答龍神醉飽餘，宛若澤國江鄉居。","晉州之東民豈迂，耕種自亦爲農夫。","年年汲井井欲枯，赤日炙背田不濡。","父子筋力疲轆轤，肩頳汗浹良區區。","老我見此空嗟吁。","誰把勞逸分兩途，凶年且爲寬賦租。"],"tags":[]}]}
