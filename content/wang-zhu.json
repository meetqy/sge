{"title":"王著","children":[{"title":"吟贈夢英大師","content":["到處聞人乞篆蹤，學來年久有深功。","墨池闊類湘江水，筆塚高齊太華峰。","金錫罷飛新解虎，鐵盂收掌舊降龍。","知師吟戀烟村景，不肯迴頭望九重。"],"tags":[]},{"title":"禁林讌會之什","content":["文明天子重詞臣，聖製褒揚日月新。","宸翰特頒仙署額，皇風先發玉堂春。","虯龍逸勢誠難伏，鸞鶴迴翔信得真。","齊武任誇非入妙，漢章雖巧未通神。","匪唯衒耀鼇宮客，兼是輝華鳳閣人。","幸接英儒同讚詠，輒書狂斐繼清塵。"],"tags":[]}]}
