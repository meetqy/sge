{"title":"廖融","children":[{"title":"贈天台逸人","content":["移檜托禪子，携家上赤城。","拂琴天籟寂，欹枕海濤生。","雪白寒峰晚，鳥歌春谷晴。","又聞求桂楫，載月十洲行。"],"tags":[]},{"title":"題寺古檜","content":["何人見植初，老對梵王居。","山鬼暗栖托，樵夫難破除。","聲高秋漢迥，影倒月潭虛。","盡日無僧繞，清風長有餘。"],"tags":[]},{"title":"夢仙謠","content":["琪木扶疏繫辟邪，麻姑夜宴紫皇家。","銀河旌節摇波影，珠閣笙簫吸月華。","翠鳳引游三島路，赤龍齊別五雲車。","星稀猶倚虹橋立，擬就張騫搭漢槎。"],"tags":[]},{"title":"退宮妓","content":["神仙風格本難儔，曾從前皇翠輦游。","紅躑躅繁金殿暖，碧芙蓉笑水宮秋。","寶車鈿剝陰塵覆，錦帳香消畫燭幽。","一旦色衰歸故里，月明猶夢按梁州。"],"tags":[]},{"title":"謝翁宏以詩百篇見示","content":["高奇一百篇，見造化工全。","積思游滄海，冥搜入洞天。","神珠迷罔象，瑞玉匪雕鑴。","休嘆不得力，離騷千古傳。"],"tags":[]},{"title":"書伍彬屋壁","content":["圓塘綠水平，魚躍紫蒓生。","要路貧無力，深村老退耕。","犢隨原草遠，蛙傍塹籬鳴。","撥棹茶川去，初逢穀雨晴。"],"tags":[]},{"title":"贈王正己","content":["吟高鄙俗流，傲逸訪巢由。","古寺尋僧飯，寒巖衣鹿裘。","園桃山鼠嚙，崖蜜獵人偷。","遂這箇清性，浮生不苟求。"],"tags":[]},{"title":"贈狄渙","content":["高卧白雲鄉，崖泉對閣凉。","守貧無屬道，多病數求方。","耕犢驚雷斃，寒蕪入圃荒。","如何帝未夢，吟苦頂鋪霜。"],"tags":[]},{"title":"句  其一","content":["雲穿搗藥屋，雪壓釣魚船。"],"tags":[]},{"title":"句  其二","content":["松風吹髮亂，巖溜濺碁寒。"],"tags":[]},{"title":"句  其三","content":["圭竇先知曉，盆池別見天。"],"tags":[]},{"title":"存目","content":["詩題：酬皇甫冉西陵見寄詩：西陵潮已漏，島嶼沒中流。","越客依風水，相看南渡頭。","寒光生極浦，暮雪映滄州。","何事揚帆去，空驚海上鷗。"],"tags":[]}]}
