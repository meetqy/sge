{"title":"薛映","children":[{"title":"清風十韻","content":["爽氣乘秋至，凉飆蕩暑初。","泠泠含遠籟，槭槭動輕裙。","翠幕波無際，修篁韻有餘。","潛驚塞草綠，乍拂井桐疏。","素髮悲郎將，霜紈感婕妤。","窗光流熠耀，簾影亂蟾蜍。","塵襲青絲騎，香飄紺幰車。","故宮經馺娑，別館度儲胥。","薄暮來金埒，凌晨上玉除。","寧同起窮巷，賸欲賦愁予。"],"tags":[]},{"title":"戊申年七夕五絕  其一","content":["月放冰輪傍絳河，相期寶婺夜經過。","嫦娥不惜宮中桂，乞與天香分外多。"],"tags":[]},{"title":"戊申年七夕五絕  其二","content":["碧天如水月如鈎，金露盤高玉殿秋。","青鳥潛來報消息，一時西望九花虯。"],"tags":[]},{"title":"戊申年七夕五絕  其三","content":["漢殿初呈楚舞時，月臺風榭鎮相隨。","如何牛女佳期夕，又待鑾輿百子池。"],"tags":[]},{"title":"戊申年七夕五絕  其四","content":["月露庭中錦繡筵，神光五色一何鮮。","世間工巧如求得，四至卿曹亦偶然。"],"tags":[]},{"title":"戊申年七夕五絕  其五","content":["銀河耿耿露漙漙，彩縷金針玉佩環。","天媛貪忙爲靈匹，幾時留巧與人間。"],"tags":[]},{"title":"送高學士知越","content":["晉朝名理漢循良，胡粉宮闈紫界牆。","得請仍辭史官筆，憶歸重換會稽章。","閒尋嶽寺茶香細，盛會江樓鱠縷長。","官是秋曹俱老大，異時同約棹滄浪。"],"tags":[]},{"title":"典水亭","content":["臺盤疏石渠，激流不四面。","夏屋有餘清，羽觴隨意轉。","賓告醉言歸，主稱情未惓。","雖非禊飲辰，豈謝蘭亭讌。"],"tags":[]},{"title":"句","content":["黄鵠晨霞傍樓起，頭陀秋草繞碑荒。"],"tags":[]}]}
