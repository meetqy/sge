{"title":"陳白","children":[{"title":"題元象大師房","content":["鷺行飛起綠楊岸，漁笛吹殘明月灘。","一片畫圖收不得，何人終日倚闌干。"],"tags":[]},{"title":"妙智寺  其一","content":["台嶺名將方丈齊，當年曾說二僊迷。","無人再得洞中信，空有桃花落剡溪。"],"tags":[]},{"title":"妙智寺  其二","content":["排危步步上天梯，喬木蒼蒼拂紫霓。","向日莫催琪樹老，清宵應見玉繩低。","雲蒸巨壑金虬蟄，月落高巖翠羽栖。","況復僊翁丹井在，碧霄歧路不須迷。"],"tags":[]},{"title":"妙智寺  其三","content":["八重峰頂望羣山，百谷東流去不還。","惟有右軍遺跡在，月波時落墨池間。"],"tags":[]},{"title":"題勝光怡道軒","content":["了了無凝滯，誰人知此心。","開池待海月，種樹宿沙禽。","白雪盈青簡，古風生素琴。","由來大隠者，何必在山林。"],"tags":[]}]}
