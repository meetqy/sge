{"title":"李白","children":[{"title":"鼓吹曲辭 將進酒","content":["君不見黃河之水天上來，奔流到海不復回。","君不見高堂明鏡悲白髮，朝如青絲暮成雪。","人生得意須盡歡，莫使金尊空對月。","天生我材必有用，千金散盡還復來。","烹羊宰牛且爲樂，會須一飲三百杯。","岑夫子，丹丘生，將進酒，杯莫停。","與君歌一曲，請君爲我側耳聽。","鐘鼓饌玉不足貴，但願長醉不復醒。","古來聖賢皆寂寞，惟有飲者留其名。","陳王昔時宴平樂，斗酒十千恣歡謔。","主人何爲言少錢，徑須酤取對君酌。","五花馬，千金裘，呼兒將出換美酒，與爾同銷萬古愁。"],"tags":["唐诗三百首","黄河","咏物","抒情","鼓吹曲辞","乐府","宴饮","哲理","水","咏物诗"]},{"title":"橫吹曲辭 關山月","content":["明月出天山，蒼茫雲海間。","長風幾萬里，吹度玉門關。","漢下白登道，胡窺青海灣。","由來征戰地，不見有人還。","戍客望邊色，思歸多苦顏。","高樓當此夜，歎息未應閑。"],"tags":["唐诗三百首","中秋","边塞","山","思乡","乐府","描写山","写山","征人"]},{"title":"蜀道難","content":["噫吁戲！危乎高哉！蜀道之難難於上青天！蠶叢及魚鳧，開國何茫然。","爾來四萬八千歲，不與秦塞通人煙。","西當太白有鳥道，可以橫絕峨眉巔。","地崩山摧壯士死，然後天梯石棧相鉤連。","上有六龍回日之高標，下有衝波逆折之回川。","黃鶴之飛尚不得過，猨猱欲度愁攀援。","青泥何盤盤，百步九折縈巖巒。","捫參歷井仰脅息，以手撫膺坐長歎。","問君西遊何時還？畏途巉巖不可攀。","但見悲鳥號古木，雄飛雌從繞林間。","又聞子規啼夜月，愁空山，蜀道之難難於上青天，使人聽此凋朱顏。","連峯去天不盈尺，枯松倒挂倚絕壁。","飛湍瀑流爭喧豗，砅厓轉石萬壑雷。","其險也如此，嗟爾遠道之人胡爲乎來哉！劒閣崢嶸而崔嵬，一夫當關，萬夫莫開。","所守或匪親，化爲狼與豺。","朝避猛虎，夕避長蛇。","磨牙吮血，殺人如麻。","錦城雖云樂，不如早還家。","蜀道之難難於上青天，側身西望長咨嗟。"],"tags":["山水","抒情","唐诗三百首","乐府","相和歌辞"]},{"title":"將進酒","content":["君不見黃河之水天上來，奔流到海不復迴。","君不見高堂明鏡悲白髮，朝如青絲暮成雪。","人生得意須盡歡，莫使金樽空對月。","天生我材必有用，千金散盡還復來。","烹羊宰牛且爲樂，會須一飲三百盃。","岑夫子，丹丘生，將進酒，君莫停。","與君歌一曲，請君爲我側耳聽。","鐘鼓饌玉不足貴，但願長醉不願醒。","古來聖賢皆寂寞，惟有飲者留其名。","陳王昔時宴平樂，斗酒十千恣讙謔。","主人何爲言少錢，徑須沽取對君酌。","五花馬，千金裘，呼兒將出換美酒，與爾同銷萬古愁。"],"tags":["黄河","咏物","抒情","鼓吹曲辞","唐诗三百首","乐府","宴饮","哲理","水","咏物诗"]},{"title":"清平調 一","content":["雲想衣裳花想容，春風拂檻露華濃。","若非羣玉山頭見，會向瑤臺月下逢。"],"tags":["女子","唐诗三百首","乐府","赞美","近代曲辞"]},{"title":"清平調 二","content":["一枝紅豔露凝香，雲雨巫山枉斷腸。","借問漢宮誰得似，可憐飛燕倚新妝。"],"tags":["女子","近代曲辞","唐诗三百首","乐府"]},{"title":"清平調 三","content":["名花傾國兩相歡，常得君王帶笑看。","解得春風無限恨，沈香亭北倚闌干。"],"tags":["唐诗三百首","乐府","写人","花","写花"]},{"title":"雜曲歌辭 清平調 一","content":["雲想衣裳花想容，春風拂檻露華濃。","若非羣玉山頭見，會向瑤臺月下逢。"],"tags":["唐诗三百首","女子","乐府","赞美","近代曲辞"]},{"title":"雜曲歌辭 清平調 二","content":["一枝紅豔露凝香，雲雨巫山枉斷腸。","借問漢宮誰得似，可憐飛燕倚新妝。"],"tags":["唐诗三百首","女子","近代曲辞","乐府"]},{"title":"雜曲歌辭 清平調 三","content":["名花傾國兩相歡，長得君王帶笑看。","解釋春風無限恨，沈香亭北倚闌干。"],"tags":["唐诗三百首","乐府","写人","花","写花","近代曲辞"]},{"title":"行路難三首 一","content":["金樽清酒斗十千，玉盤珍羞直萬錢。","停杯投筯不能食，拔劒四顧心茫然。","欲渡黃河冰塞川，將登太行雪滿山。","閑來垂釣碧溪上，忽復乘舟夢日邊。","行路難，行路難，多岐路，今安在。","長風破浪會有時，直挂雲帆濟滄海。"],"tags":["唐诗三百首","黄河","励志","友情","八年级下册(课内)","初中古诗","乐府","宴饮","哲理","怀才不遇"]},{"title":"行路難三首 二","content":["大道如青天，我獨不得出。","羞逐長安社中兒，赤雞白狗賭梨栗。","彈劒作歌奏苦聲，曳裾王門不稱情。","淮陰市井笑韓信，漢朝公卿忌賈生。","君不見昔時燕家重郭隗，擁篲折節無嫌猜。","劇辛樂毅感恩分，輸肝剖膽效英才。","昭王白骨縈爛草，誰人更掃黃金臺。","行路難，歸去來。"],"tags":["乐府","失意","叹息","唐诗三百首"]},{"title":"行路難三首 三","content":["有耳莫洗潁川水，有口莫食首陽蕨。","含光混世貴無名，何用孤高比雲月。","吾觀自古賢達人，功成不退皆殞身。","子胥既棄吳江上，屈原終投湘水濱。","陸機雄才豈自保，李斯稅駕苦不早。","華亭鶴唳詎可聞，上蔡蒼鷹何足道。","君不見吳中張翰稱達生，秋風忽憶江東行。","且樂生前一杯酒，何須身後千載名。"],"tags":["人生","唐诗三百首","乐府","态度"]},{"title":"長相思","content":["長相思，在長安，絡緯秋啼金井闌。","微霜淒淒簟色寒，孤燈不明思欲絕。","卷帷望月空長歎，美人如花隔雲端。","上有青冥之長天，下有淥水之波瀾。","天長路遠魂飛苦，夢魂不到關山難。","長相思，摧心肝。"],"tags":["唐诗三百首","思念","杂曲歌辞","乐府","伤怀"]},{"title":"關山月","content":["明月出天山，蒼茫雲海間。","長風幾萬里，吹度玉門關。","漢下白登道，胡窺青海灣。","由來征戰地，不見有人還。","[戍]客望邊色，思歸多苦顏。","高樓當此夜，歎息未應閑。"],"tags":["中秋","唐诗三百首","边塞","山","思乡","乐府","描写山","写山","征人"]},{"title":"玉階怨","content":["玉階生白露，夜久侵羅襪。","却下水晶簾，玲瓏望秋月。"],"tags":["孤独","宫怨","唐诗三百首","乐府"]},{"title":"清平調詞三首 一","content":["雲想衣裳花想容，春風拂檻露華濃。","若非羣玉山頭見，會向瑤臺月下逢。"],"tags":["女子","唐诗三百首","乐府","赞美","近代曲辞"]},{"title":"清平調詞三首 二","content":["一枝穠豔露凝香，雲雨巫山枉斷腸。","借問漢宮誰得似，可憐飛燕倚新妝。"],"tags":["女子","近代曲辞","唐诗三百首","乐府"]},{"title":"靜夜思","content":["牀前看月光，疑是地上霜。","舉頭望山月，低頭思故鄉。"],"tags":["唐诗三百首","新乐府辞","思乡","中秋","一年级上册","月亮","五言绝句","小学古诗"]},{"title":"春思","content":["燕草如碧絲，秦桑低綠枝。","當君懷歸日，是妾斷腸時。","春風不相識，何事入羅幃。"],"tags":["唐诗三百首","思念","五言古诗","春天","坚贞","妇女"]},{"title":"子夜吳歌 春歌","content":["秦地羅敷女，採桑綠水邊。","素手青條上，紅妝白日鮮。","蠶飢妾欲去，五馬莫留連。"],"tags":["唐诗三百首","清商曲辞","春天","女子","乐府","赞美"]},{"title":"子夜吳歌 夏歌","content":["鏡湖三百里，菡萏發荷花。","五月西施採，人看隘若耶。","回舟不待月，歸去越王家。"],"tags":["清商曲辞","夏天","唐诗三百首","乐府","哲理","写人","荷花"]},{"title":"子夜吳歌 秋歌","content":["長安一片月，萬戶擣衣聲。","秋風吹不盡，總是玉關情。","何日平胡虜，良人罷遠征。"],"tags":["思念","清商曲辞","妇女","秋天","唐诗三百首","乐府","月亮","闺怨"]},{"title":"子夜吳歌 冬歌","content":["明朝驛使發，一夜絮征袍。","素手抽針冷，那堪把剪刀。","裁縫寄遠道，幾日到臨洮。"],"tags":["思念","清商曲辞","妇女","冬天","唐诗三百首","乐府"]},{"title":"贈孟浩然","content":["吾愛孟夫子，風流天下聞。","紅顏棄軒冕，白首臥松雲。","醉月頻中聖，迷花不事君。","高山安可仰，徒此揖清芬。"],"tags":["唐诗三百首","赠别","五言律诗","敬爱"]},{"title":"廬山謠寄盧侍御虛舟","content":["我本楚狂人，鳳歌笑孔丘。","手持綠玉杖，朝別黃鶴樓。","五嶽尋仙不辭遠，一生好入名山遊。","廬山秀出南斗傍，屏風九疊雲錦張，影落明湖青黛光。","金闕前開二峰長，銀河倒挂三石梁。","香爐瀑布遙相望，迴厓沓嶂凌蒼蒼。","翠影紅霞映朝日，鳥飛不到吳天長。","登高壯觀天地間，大江茫茫去不還。","黃雲萬里動風色，白波九道流雪山。","好爲廬山謠，興因廬山發。","閑窺石鏡清我心，謝公行處蒼苔沒。","早服還丹無世情，琴心三疊道初成。","遙見仙人綵雲裏，手把芙蓉朝玉京。","先期汗漫九垓上，願接盧敖遊太清。"],"tags":["唐诗三百首","庐山","黄鹤楼","写景","归隐","七言古诗","山水"]},{"title":"夢遊天姥吟留別","content":["海客談瀛洲，煙濤微茫信難求。","越人語天姥，雲霓明滅或可覩。","天姥連天向天橫，勢拔五嶽掩赤城。","天台四萬八千丈，對此欲倒東南傾。","我欲因之夢吳越，一夜飛度鏡湖月。","湖月照我影，送我至剡溪。","謝公宿處今尚在，淥水蕩漾清猨啼。","脚著謝公屐，身登青雲梯。","半壁見海日，空中聞天雞。","千巖萬轉路不定，迷花倚石忽已暝。","熊咆龍吟殷巖泉，慄深林兮驚層巔。","雲青青兮欲雨，水澹澹兮生煙。","列缺霹靂，丘巒崩摧。","洞天石扇，訇然中開。","青冥浩蕩不見底，日月照耀金銀臺。","霓爲衣兮風爲馬，雲之君兮紛紛而來下。","虎鼓瑟兮鸞迴車，仙之人兮列如麻。","忽魂悸以魄動，怳驚起而長嗟。","惟覺時之枕席，失向來之煙霞。","世間行樂亦如此，古來萬事東流水。","別君去時何時還，且放白鹿青崖間，須行即騎訪名山。","安能摧眉折腰事權貴？使我不得開心顏。"],"tags":["唐诗三百首","一年级下册","七言古诗","高中古诗","记梦","古体"]},{"title":"金陵酒肆留別","content":["風吹柳花滿店香，吳姬壓酒喚客嘗。","金陵子弟來相送，欲行不行各盡觴。","請君試問東流水，別意與之誰短長。"],"tags":["唐诗三百首","七言古诗","离别","饮酒"]},{"title":"黃鶴樓送孟浩然之廣陵","content":["故人西辭黃鶴樓，煙花三月下揚州。","孤帆遠影碧山盡，唯見長江天際流。"],"tags":["唐诗三百首","长江","黄鹤楼","离别","带有地名","小学古诗","地名","描写水","友情","写景","送别","七言绝句","水","名楼、庙宇","写水","四年级上册"]},{"title":"渡荆門送別","content":["渡遠荆門外，來從楚國遊。","山隨平野盡，江入大荒流。","月下飛天鏡，雲生結海樓。","仍連故鄉水，萬里送行舟。"],"tags":["唐诗三百首","长江","送别","五言律诗","初中古诗","八年级上册(课内)","思乡"]},{"title":"送友人","content":["青山橫北郭，白水遶東城。","此地一爲別，孤蓬萬里征。","浮雲遊子意，落日故人情。","揮手自茲去，蕭蕭班馬鳴。"],"tags":["唐诗三百首","八年级上册(课外)","友情","写景","送别","五言律诗","初中古诗","惜别"]},{"title":"宣州謝朓樓餞別校書叔雲","content":["棄我去者昨日之日不可留，亂我心者今日之日多煩憂。","長風萬里送秋雁，對此可以酣高樓。","蓬萊文章建安骨，中間小謝又清發。","俱懷逸興壯思飛，欲上青天覽日月。","抽刀斷水水更流，舉杯銷愁愁更愁。","人生在世不稱意，明朝散髮弄扁舟。"],"tags":["唐诗三百首","八年级下册(课外)","七言古诗","初中古诗","哲理","离别","抒怀","水","豪迈"]},{"title":"下終南山過斛斯山人宿置酒","content":["暮從碧山下，山月隨人歸。","却顧所來徑，蒼蒼橫翠微。","相攜及田家，童稚開荆扉。","綠竹入幽徑，青蘿拂行衣。","歡言得所憩，美酒聊共揮。","長歌吟松風，曲盡河星稀。","我醉君復樂，陶然共忘機。"],"tags":["唐诗三百首","终南山","五言古诗","田园","写景","饮酒"]},{"title":"登金陵鳳凰臺","content":["鳳凰臺上鳳凰遊，鳳去臺空江自流。","吳宮花草埋幽徑，晉代衣冠成古丘。","三山半落青天外，二水中分白鷺洲。","總爲浮雲能蔽日，長安不見使人愁。"],"tags":["唐诗三百首","隋・唐・五代","七言律诗","一年级下册","高中古诗","咏史怀古"]},{"title":"早發白帝城","content":["朝辭白帝彩雲間，千里江陵一日還。","兩岸猨聲啼不盡，輕舟已過萬重山。"],"tags":["唐诗三百首","长江","山","喜悦","七言绝句","描写山","写山","带有地名","地名"]},{"title":"夜泊牛渚懷古","content":["牛渚西江夜，青天無片雲。","登舟望秋月，空憶謝將軍。","余亦能高詠，斯人不可聞。","明朝挂帆席，楓葉落紛紛。"],"tags":["唐诗三百首","怀古","五言律诗","月亮"]},{"title":"月下獨酌四首 一","content":["花間一壺酒，獨酌無相親。","舉杯邀明月，對影成三人。","月既不解飲，影徒隨我身。","暫伴月將影，行樂須及春。","我歌月裴回，我舞影零亂。","醒時同交歡，醉後各分散。","永結無情遊，相期邈雲漢。"],"tags":["唐诗三百首","孤独","五言古诗","景中情","抒情","中秋","初中古诗","月下","饮酒","九年级下册(课外)"]},{"title":"聽蜀僧濬彈琴","content":["蜀僧抱綠綺，西下峨眉峰。","爲我一揮手，如聽萬壑松。","客心洗流水，餘響入霜鐘。","不覺碧山暮，秋雲暗幾重。"],"tags":["唐诗三百首","音乐","五言律诗"]},{"title":"怨情","content":["美人捲珠簾，深坐顰蛾眉。","但見淚痕濕，不知心恨誰。"],"tags":["唐诗三百首","五言绝句","女子"]},{"title":"相和歌辭 蜀道難","content":["噫吁嚱！危乎高哉！蜀道之難難於上青天！蠶叢及魚鳧，開國何茫然。","爾來四萬八千歲，乃與秦塞通人煙。","西當太白有鳥道，可以橫絕峨眉巔。","地崩山摧壯士死，然後天梯石棧方鉤連。","上有六龍迴日之高標，下有衝波逆折之迴川。","黃鶴之飛尚不得，猨猱欲度愁攀緣。","青泥何盤盤，百步九折縈巖巒。","捫參歷井仰脅息，以手撫膺坐長歎。","問君西遊何時還？畏途巉巖不可攀。","但見悲鳥號枯木，雄飛呼雌繞林間。","又聞子規啼夜月，愁空山，蜀道之難難於上青天！使人聽此彫朱顏。","連峰去天不盈尺，枯松倒挂倚絕壁。","飛湍瀑流相喧豗，砅崖轉石萬壑雷。","其嶮也若此，嗟爾遠道之人胡爲乎來哉？劒閣崢嶸而崔嵬，一夫當關，萬夫莫開。","所守或匪親，化爲狼與豺。","朝避猛虎，夕避長蛇。","磨牙吮血，殺人如麻。","錦城雖云樂，不如早還家。","蜀道之難難於上青天，側身西望長咨嗟。"],"tags":["唐诗三百首","山水","抒情","乐府","相和歌辞"]},{"title":"相和歌辭 玉階怨","content":["玉階生白露，夜久侵羅襪。","却下水精簾，玲瓏望秋月。"],"tags":["唐诗三百首","孤独","宫怨","乐府"]},{"title":"相和歌辭 子夜四時歌四首 春歌","content":["秦地羅敷女，采桑綠水邊。","素手青條上，紅妝白日鮮。","蠶飢妾欲去，五馬莫留連。"],"tags":["清商曲辞","春天","女子","唐诗三百首","乐府","赞美"]},{"title":"相和歌辭 子夜四時歌四首 夏歌","content":["鏡湖三百里，菡萏發荷花。","五月西施采，人看隘若邪。","迴舟不待月，歸去越王家。"],"tags":["唐诗三百首","清商曲辞","夏天","乐府","哲理","写人","荷花"]},{"title":"相和歌辭 子夜四時歌四首 秋歌","content":["長安一片月，萬戶擣衣聲。","秋風吹不盡，總是玉關情。","何日平胡虜？良人罷遠征。"],"tags":["唐诗三百首","思念","清商曲辞","妇女","秋天","乐府","月亮","闺怨"]},{"title":"相和歌辭 子夜四時歌四首 冬歌","content":["明朝驛使發，一夜絮征袍。","素手抽針冷，那堪把剪刀。","裁縫寄遠道，幾日到臨洮。"],"tags":["唐诗三百首","思念","清商曲辞","妇女","冬天","乐府"]},{"title":"雜曲歌辭 長相思三首 一","content":["長相思，在長安，絡緯秋啼金井欄。","微霜淒淒簟色寒，孤燈不明思欲絕。","卷帷望月空長歎，美人如花隔雲端。","上有青冥之長天，下有綠水之波瀾。","天長路遠魂飛苦，夢魂不到關山難。","長相思，摧心肝。"],"tags":["思念","杂曲歌辞","唐诗三百首","乐府","伤怀"]},{"title":"雜曲歌辭 長相思三首 二","content":["日色已盡花含煙，月明欲素愁不眠。","趙瑟初停鳳凰柱，蜀琴欲奏鴛鴦弦。","此曲有意無人傳，願隨春風寄燕然，憶君迢迢隔青天。","昔日橫波目，今成流淚泉。","不信妾腸斷，歸來看取明鏡前。"],"tags":["唐诗三百首","思念","乐府"]},{"title":"雜曲歌辭 行路難三首 一","content":["金尊清酒斗十千，玉盤珍羞直萬錢。","停杯投筯不能食，拔劒四顧心茫然。","欲渡黃河冰塞川，將登太行雪暗天。","閑來垂釣坐溪上，忽復乘舟夢日邊。","行路難，行路難，多岐路，今安在？長風破浪會有時，直挂雲帆濟滄海。"],"tags":["黄河","励志","友情","八年级下册(课内)","初中古诗","乐府","唐诗三百首","宴饮","哲理","怀才不遇"]},{"title":"雜曲歌辭 行路難三首 二","content":["大道如青天，我獨不得出。","羞逐長安社中兒，赤雞白狗賭梨栗。","彈劒作歌奏苦聲，曳裾王門不稱情。","淮陰市井笑韓信，漢朝公卿忌賈生。","君不見昔時燕家重郭隗，擁篲折腰無嫌猜。","劇辛樂毅感恩分，輸肝剖膽效英才。","昭王白骨縈蔓草，誰人更掃黃金臺。","行路難，歸去來。"],"tags":["唐诗三百首","乐府","失意","叹息"]},{"title":"雜曲歌辭 行路難三首 三","content":["有耳莫洗潁川水，有口莫食首陽蕨。","含光混世貴無名，何用孤高比雲月。","吾觀自古賢達人，功成不退皆殞身。","子胥既棄吳江上，屈原終投湘水濱。","陸機才多豈自保，李斯稅駕苦不早。","華亭鶴唳詎可聞，上蔡蒼鷹何足道？君不見吳中張翰稱達士，秋風忽憶江東行。","且樂生前一杯酒，何須身後千載名。"],"tags":["唐诗三百首","人生","乐府","态度"]},{"title":"雜曲歌辭 長干行二首 一","content":["妾髮初覆額，折花門前劇。","郎騎竹馬來，遶牀弄青梅。","同居長干里，兩小無嫌猜。","十四爲君婦，羞顏尚不開。","低頭向暗壁，千喚不一迴。","十五始展眉，願同塵與灰。","常存抱柱信，豈上望夫臺。","十六君遠行，瞿塘灩預堆。","五月不可觸，猨鳴天上哀。","門前遲行跡，一一生綠苔。","苔深不能掃，落葉秋風早。","八月蝴蝶來，雙飛西園草。","感此傷妾心，坐愁紅顏老。","早晚下三巴，預將書報家。","相迎不道遠，直至長風沙。"],"tags":["唐诗三百首"]}]}
