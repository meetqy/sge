{"title":"李建中","children":[{"title":"杭州望湖樓","content":["小艇閑撐處，湖天景物微。","春波無限綠，白鳥自由飛。","落日孤汀遠，輕煙古寺稀。","時携一壺酒，戀到晚凉歸。"],"tags":[]},{"title":"題洛陽寺壁","content":["杉松倒澗雪霜乾，屋壁麝煤風雨寒。","我亦平生有書癖，一回入寺一回看。"],"tags":[]},{"title":"懷湘南舊游寄起居劉學士","content":["老情詩思關何處，渾是湘南水岸頭。","殘白晚雲歸嶽麓，濃香秋菊滿汀洲。","靜尋綠徑煎茶寺，徧上紅牆賣酒樓。","西洛分臺素拘檢，繡衣不得等閑遊。"],"tags":[]},{"title":"題洛陽觀音院牡丹  其一","content":["微動風枝生麗態，半開檀口露濃香。","秦時避世宮娥老，舊日顔容舊日妝。"],"tags":[]},{"title":"題洛陽觀音院牡丹  其二","content":["花譜名將第一論，洛中最是此花繁。","不當更道木芍藥，枝上恐傷妃子魂。"],"tags":[]},{"title":"題菩提寺","content":["龍門雙闕湧雲煙，雪未飛花雁下前。","徹底清流照車馬，分臺御史過伊川。"],"tags":[]},{"title":"澹山巖","content":["常思羽衣人，宅此巖崖傍。","□□通大道，玄關掩中黄。","古朴宮殿□，偃亞松桂香。","洞戶漏夕月，木罅生□陽。","疊齒上層巔，露井連曲房。","斷壁廣橫幕，矗石排吟□。","蟄痕燕穴空，乳溜虬鱗張。","清泉弄春□，靈草經冬芳。","自笑老倒容，誰□刀圭霜。","金版佩上籍，玉音歌洞章。","□□夜森立，絳節朝飛揚。","咫尺仙路高，喧囂機世忙。","浮埃走車馬，奔迸多事場。","真地擁烟霞，根本無爲鄉。","不到久歎息，一來徒悲傷。","但聽鏗華鐘，所得心耳凉。"],"tags":[]},{"title":"直宿","content":["春風夜急銅龍漏，淡月半斜金井闌。","已覺亞枝花露重，宿鶑猶睡怯餘寒。"],"tags":[]},{"title":"早朝","content":["著衣香重海棠風，人在瀛洲御苑東。","將對赤墀班未定，井斡樓角且先紅。"],"tags":[]},{"title":"白鶴山","content":["玉簫峰下仙君宅，一樹岩花幾百春。","當日會稽王內史，如何不見竹間人。"],"tags":[]},{"title":"送張無夢歸天台","content":["紫殿謁宸極，赤城歸舊山。","氣清玄鶴下，語淡白雲閒。","路入翠微外，巖栖瀑布間。","何當一携手，相與語靈關。"],"tags":[]},{"title":"福聖觀","content":["永懷閒訪道，斗上上仙居。","瀑水磬聲外，桂花林影疏。","山名孫綽賦，觀額葛玄書。","已負秋來約，誅茅興有餘。"],"tags":[]},{"title":"郡齋偶書寄同院彭城學士兼簡兵部同年采覽","content":["閒情閒憶事如空，靜讀離騷向郡中。","冠劍老年傷遠別，關訶夜月許相同。","晚花天氣孤莊雨，流水人間小閣風。","行樂及時聊强飲，不須嫌作白頭翁。"],"tags":[]},{"title":"奉酬楊少監見寄退居遣興之什","content":["賢哲道相扶，經綸本近侍。","風雲如有會，霄漢寧無志。","月窟桂抱林，粉闈丹漆地。","一何華給束，而謂浮名遂。","堆積圖史書，朝昏鉛槧事。","登瀛才力劣，對問神魂愧。","步驟古人蹤，含虛郡子器。","獻言既無狀，出守連移次。","持憲懷真剛，退藏生寤寐。","欲邀丘壑老，靜坐樵魚帥。","顥氣留丹田，尺宅分品位。","寥寥洞府境，落落煙霞意。","金簡題上青，與茲塵土異。"],"tags":[]},{"title":"春盡偶書七言四韻奉承采覽","content":["粉闈丹地白頭深，書殿分廊寓直人。","不怕花枝驚老眼，可無詩句送殘春。","因嗟紅影隨風去，猶爲青叢遶檻頻。","更把華燈照深夜，一年情味隔音塵。"],"tags":[]},{"title":"題仙都山","content":["巖巖仙都山，肅肅黄帝宮。","巨石臨廣澤，千仞凌高穹。","肇當融結初，全得造化功。","深可蟠厚壤，峭疑接冥鴻。","雲軿去路存，丹鼎遺跡空。","抽潤草心碧，敷香蓮葉紅。","升龍扳矯矯，飛鳳鳴噰噰。","而我集仙署，嘗比瀛洲雄。","星移婺女間，鳳駕析木東。","到覺毛骨爽，坐如羽翼沖。","萬事皆氛埃，一氣歸鴻濛。","遐哉上聖道，貌與元化同。","金簡奠至誠，玉書銘代工。","功成解冠劍，棲息期此中。"],"tags":[]},{"title":"寄英公大師","content":["往歲瀟湘一相見，詩成野逸筆狂顛。","近聞歸住長安寺，松老書窗又歲年。"],"tags":[]},{"title":"開垣曲山路成","content":["爲郡同卧理，民情識我情。","三秋得公事，一月遶山行。","砥柱全拋險，黄河日接平。","周遭到垣曲，尊大近神京。","借助林鹽潤，增饒國計成。","虞州訪遺跡，吳坂念長鳴。","董澤蒲侵綠，巫咸水傍清。","人懷絳縣老，地嘆夏臺傾。","下馬聽泉發，登原待月生。","盤桓讀碑版，扶持立刀兵。","晚靄聞鐘斷，微陽喜雨晴。","峭空崖背落，斗截嶺西橫。","仙恐臨王屋，高疑見析城。","去車知軌轍，連畝有農耕。","彩錯翻朝旆，錚鏦擊夜鉦。","鑿開青石壁，填貯白雲坑。","舊幕憐才俊，嘉言許道亨。","何當議險阻，始信說分明。","不倦共廉使，常存濟物誠。","計時聊就筆，千古愧題名。"],"tags":[]},{"title":"題義門胡氏華林書院","content":["山繞華林氣象和，此心猶恨未相過。","門閭世表曾顔德，榜帖人登晁董科。","春暖花開飄几硯，晚歸雲影在松蘿。","公卿無限新詩什，雅詠悠然地益□。"],"tags":[]},{"title":"句  其一","content":["山程授館聞鴻夜，水國還家欲雪天。"],"tags":[]},{"title":"句  其二","content":["漲煙春氣重，貯月夜痕深。"],"tags":[]},{"title":"句  其三","content":["故宮芳草在，往事暮江流。"],"tags":[]},{"title":"句  其四","content":["頻年水國飫鮭魚。"],"tags":[]},{"title":"句  其五","content":["睛山雲罨畫，孤嶼水含稜。"],"tags":[]},{"title":"句  其六","content":["按部先春鳳林野，寫懷空望鹿門山。"],"tags":[]}]}
