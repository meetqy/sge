{"title":"張詠","children":[{"title":"悼蜀四十韻","content":["蜀國富且庶，風俗矜浮薄。","奢僭極珠貝，狂佚務娛樂。","虹橋吐飛泉，煙柳閉朱閣。","燭影逐星沈，歌聲和月落。","鬭雞破百萬，呼盧縱大噱。","遊女白玉璫，驕馬黄金絡。","酒肆夜不扃，花市春慚怍。","禾稼暮雲連，紈繡淑氣錯。","熙熙三十年，光景倏如昨。","天道本害盈，侈極禍必作。","當時布政者，岡思救民瘼。","不能宣淳化，移風復儉約。","情性非方直，多爲聲色著。","從欲竊虛譽，隨性縱貪攫。","蠶食生靈肌，作威恣暴虐。","佞岡天子聽，所利唯剝削。","一方仇恨興，千里攘臂躍。","火氣烘寒空，雪彩揮蓮鍔。","無人能却敵，何暇施擊柝。","害物黜貨輩，皆爲白刃爍。","瓦礫積臺榭，荆棘迷城郭。","里第鎖苔蕪，庭軒喧燕雀。","斗粟金帛市，束蒭羅綺博。","悲夫驕奢民，不能飽葵藿。","朝廷命元戎，帥師盪兇惡。","虎旅一以至，梟巢一何弱。","燎毛焰晶熒，破竹鋒熠爚。","兵驕不可戢，殺人如戲謔。","悼耄皆麗誅，玉石何所度。","朱能翦强暴，爭先謀剽掠。","良民生計空，賒死心隕穫。","四野搆豺狼，五畝孰耕鑿。","出師不以律，餘孽何由却。","鄙夫熾蜂蠆，寡術能籠絡。","邊陲未肅清，胡顔食天爵。","世方尚奔競，誰復振謇諤。","黄屋遠萬里，九重高寥廓。","時稱多英雄，才豈無衛霍。","近聞命良臣，拭目觀奇略。"],"tags":[]},{"title":"勸學","content":["大化不自言，委之在英才。","玄門非有閉，苦學當自開。","世上百代名，莫遣寒如灰。","晨雞固自勉，男子胡爲哉。","胸中一片地，無使容纖埃。","海鷗尚可狎，人世何嫌猜。","勤慎君子職，顔閔如瓊瑰。","剋薄小人事，斯輩真可哀。","放蕩功不遂，滿盈身亦災。","將心須內疚，禍福本無媒。"],"tags":[]},{"title":"愍農","content":["悠悠世事稱無窮，千靈萬象生虛空。","活人性命由百穀，還須著意在耕農。","自有奸民逃禁律，農夫倍費耕田力。","青巾短褐皮膚乾，不避霜風與毒日。","暮即耕兮朝即耘，東坻南壠無閑人。","春秋生成一百倍，天下三分二分貧。","天意昭昭憐下土，英賢比跡生寰宇。","懲奸濟美號長材，來救黎元暗中苦。","我聞愍農之要簡而平，先銷坐食防兼并。","更禁貪官與豪吏，愍農之道方始行。"],"tags":[]},{"title":"緝書齋","content":["綠流北面桃花中，書齋閑鎖塵蒙籠。","紗窗挂戶明月空，階前草深鳴細蟲。","千書閟久陰生蠹，治世之文欲無緒。","彫梁語燕不復歸，華池皓鶴先飛去。","我來憩駕吟青春，呼奴嘯匠連揮斤。","一日整庭戶，二日芟荆榛。","薙草留蕙若，掃逕連松筠。","千花萬木似得意，幽香細韻來相親。","衆口藉藉道，一以如初新。","伊余世上耽書客，古今萬事羅胸臆。","運海摶風當振翼，任是青天更高碧。"],"tags":[]},{"title":"陽春曲","content":["東風習習吹庭樹，知道春權移日馭。","青紅獨解露春心，凝冷無言避春去。","大有閒階白日長，清詞麗句祝春皇。","春皇不肯論功烈，惟有年年君道昌。"],"tags":[]},{"title":"勸酒惜別","content":["春日遲遲輾空碧，綠楊紅杏描春色。","人生年少不再來，莫把青春枉拋擲。","思之可不令人驚，中有萬恨千愁并。","今日就花始暢飲，座中行客酸離情。","我欲爲君舞長劍，劍歌苦悲人苦厭。","我欲爲君彈瑶琴，淳風死去無回心。","不如轉海爲飲花爲幄，贏取青春片時樂。","明朝匹馬嘶春風，洛陽花發臙脂紅。","車馳馬走狂似沸，家家帳幕臨晴空。","天子盛明君正少，勿恨功名苦不早。","富貴有時來，偷閒强歡笑。","莫與離憂賈生老。"],"tags":[]},{"title":"解嘲","content":["我本高陽徒，平生意氣凌清虛。","詞鋒即日未見試，壯年束手來窮途。","蛟龍豈是池中物，風雨不夾狂不得。","五都年少莫相猜，鸞鳳雞犬非朋儕。","志士抱全節，愚下焉復知。","寧作鸞鳳饑，不爲雞犬肥。","君不見淮陰漢將未逢時，市人頗解相輕欺。","又不聞宣尼孜孜救亂治，厄宋圍陳亦何已。","往者尚有然，余生勿多恥。","休誇捷給饒聲光，莫以柔滑勝剛方。","我愛前賢似松柏，肯隨秋草凋寒霜。","道在康民致堯禹，豈要常徒論可否。","興來轉脚上青雲，何必贏馿苦相侮。"],"tags":[]},{"title":"師鳳謠","content":["我聞丹山之鳳非有八翼四足兮，又何羽毛之稱奇。","蓋仁於不殺，義於知時。","既信厚於動止，而淳音其用希，是以衆鳥樂而從之。","吾疾夫世之小人兮，曾不知仁義之所爲。","幫卷耳蹙頸背而疾走兮，吾鳳之師。"],"tags":[]},{"title":"驚棲曲","content":["天昏昏，月娟娟，驚棲之烏伊啞而翩翾。","豈非海寒天風惡，扶桑半折枝巢落。","又非鵰鶚之不仁，鄧林何苦難容身。","吁嚱哉，雛雛弄翼出蓬蒿，欲就鸞凰高壘巢。","安巢待何時，平林容低枝。","低枝苦賤良可越，却厭爭飛笑鵜鴂。","星稀夜寒啼轉多，恐作枝間斷腸血。","人生功名難與期，聽之永夜生憂思。","援琴欲理驚棲曲，調苦聲悲不相續。"],"tags":[]},{"title":"贈劉吉","content":["天地有至私，劉生與英氣。","學必摘其真，文能取諸類。","叫回堯舜天，聒破周孔耳。","通寒不我知，要在歡生意。","居危不苟全，憑艱立忠義。","歸國有賢名，天子聞之喜。","倒海塞橫流，掀天建高議。","冒死雪忠臣，讜言警貴侍。","四海多壯夫，望風毛骨起。","如今竟陵城，榷司茶菽利。","鶴情終是孤，仁性困亦至。","勞勞憂衆民，咄咄駡貪吏。","方期與叫閽，此實不可棄。","如何不自持，稍負纖人累。","酣歌引酒徒，亂入垂楊市。","狂來拔劍舞，踏破青苔地。","羣口咤若奇，我心憂爾碎。","請料高陽徒，何如東山器。","請料酒仙人，何如留侯志。","去矣劉跋江，深心自爲計。"],"tags":[]},{"title":"送韓使君赴任越州十一韻","content":["聖皇憂越人，與之求良牧。","矗侯簡帝心，受詔荒東服。","再拜陳苦詞，臣生非碌碌。","未得滅匈奴，雖榮亦爲辱。","戎醜方款盟，宸恩倦兵黷。","難展窮北威，遂作東南福。","況有重慎資，足致奸巢覆。","況有明恕懷，可使夷人伏。","行歌烟靄空，坐嘯江山綠。","無憂報政遲，只怕徵還速。","他日遺遠書，幸勿忘蘭菊。"],"tags":[]},{"title":"留別博州推官楊丹","content":["郊亭欲別時，霜葉翻空日。","男兒志在乘長風，去便離憂慘顔色。","鏌鋣煌煌對尊酒，醉舞不成空握手。","恥唱悠悠易水歌，羞折絲絲關外柳。","我欲爲君操峻節，研清詞，古來賢聖同驅馳。","連城白璧不足道，濟時才略爲藩籬。","一以答惠貺，再欲酬心知。","從今明月夜，應有遠相思。"],"tags":[]},{"title":"淮西敘別","content":["天門高兮未我揭，驅馬淮西阻風雪。","高陽狂客夜敲門，清談大笑傾金尊。","一飲使君樓，騰騰醉未休。","再約娛賓曲，歌舞喧耳目。","宛若是子之哲兮，精神多崛奇。","穆矣簪纓之後兮，動止饒令儀。","繁花不染君子道，大鵬自有飛鳴時。","何顧我之彌彌，不可無言而辭。"],"tags":[]},{"title":"淮西有答","content":["天教明道知經綸，只在尊君兼庇民。","鶴板未徵身且賤，輕車素珮遊紅塵。","飄飄颻颻齊與魯，半醉半醒陳復楚。","夜倚西風拔劍舞，拔劍舞，擊劍歌，青雲路遥心奈何。"],"tags":[]},{"title":"寄晁同年","content":["昔同白日昇穹碧，還同水國司民籍。","三年不見頻寄書，兩月相過忘行役。","桃花江上雪霏霏，黄鶴樓中風力微。","幽勝逼人魂欲飛，此時不醉無與歸。","人間美事應有主，別馬蹄霑邊塞土。","南樓一望心凄迷，昨夜疏簷滴寒雨。","休誇筆力敺真風，勿憶雲山千萬重。","但偶西風一行雁，殺青相問莫辭慵。"],"tags":[]},{"title":"寄程說傅逸人","content":["綠楊陰映長楸道，桃杏初花紅影小。","手扶大白口談天，得意相歡不知老。","一從召入金馬門，三載長纓事邊徼。","幾欲含毫寄別離，悠悠亂思如芳草。"],"tags":[]},{"title":"與進士宋嚴話別","content":["人之相知須知心，心通道氣情轉深。","凌山跨陸不道遠，躡屩佩劍來相尋。","感君見我開口笑，把臂要我談王道。","幾度微言似愜心，投杯著地推案叫。","此事置之無復言，且須舉樂催金船。","人生通塞未可保，莫將閒事縈心田。","興盡忽告去，挑燈夜如何。","彈琴起雙舞，拍手聊長歌。","我輩本無流俗態，不教離恨上眉多。"],"tags":[]},{"title":"贈聶堯","content":["聶堯懷抱何翹然，遊心聖道三十年。","智泉湍激橫碧海，文山奇崛凌青天。","神充氣溢眸子好，常談盡是經綸道。","早求入用活蒼黔，莫向塵中虛自老。"],"tags":[]},{"title":"酬所知","content":["皇風浩蕩吹天地，天下英髦連鳳起。","海鵬一飛一萬里，三尺微風何足謂。"],"tags":[]},{"title":"送張及三人赴舉","content":["才雄揚子雲，古稱蜀川秀。","千載遺英聲，三賢繼其後。","文章積學成，孝友亦天授。","遠郡得充庭，期將免固陋。"],"tags":[]},{"title":"蕭蘭","content":["種蕭芳蘭中，蕭生蘭亦瘁。","它日秋風來，蕭蘭一齊敗。","自古賢者心，所憂在民泰。","不復夢周公，中夜獨慷慨。"],"tags":[]},{"title":"東門行","content":["茫茫六合生萬靈，周公孔子留賢名。","伊余志尚未著調，秋風拔劍東門行。","金龜典酒知是誰，逢君使我抬雙眉。","眼前萬事不足問，要須醉倒高陽池。"],"tags":[]},{"title":"白駒謠","content":["白駒如龍兮逶而迤，紅韁未絆兮天之涯。","秋風萬里思鄉時，傷離羣兮嘶復悲。"],"tags":[]},{"title":"憫旱","content":["皇天詔龍司下土，穀苗乾死天未雨。","如何不念蒼生苦，村落𣀃𣀃椎旱鼓。"],"tags":[]},{"title":"結交","content":["古人死恨爲交難，交心不移誠可歡。","須知闇水生波瀾，壯夫一欲摧心肝。"],"tags":[]},{"title":"祛惑","content":["過與夜光不肯要，捉得泥丸弄到老。","因嗟蜀望無胸懷，至今號作思歸鳥。"],"tags":[]},{"title":"酣飲","content":["不敢指天象，象中皆有神。","不敢說人事，謾致奸邪嗔。","豈若內酣飲，兀然陶吾真。","吾真小不見，吾真大無倫。","真苟無所適，亦免招悲辛。","堪笑古人愚，刺轢徒殞身。"],"tags":[]},{"title":"二月二日遊寶曆寺馬上作","content":["春遊千萬家，美女顔如花。","三三兩兩映花立，飄颻盡似乘烟霞。","我身豈比浮遊輩，蜀地重來治凋瘵。","見人非理即傷嗟，見人歡樂生慈愛。","花間歌管媚春陽，花外行人欲斷腸。","更覺花心妒蘭麝，風來繞郭聞輕香。","昔賢孜孜戒驕蕩，猖狂不是風流樣。","但使家肥存禮讓，歲歲春光好遊賞。"],"tags":[]},{"title":"書園吏申花開榜子","content":["後園花開紅滿枝，太守倦遊紅不知。","看花小吏報花信，太守茫然心忽悲。","頭上光陰瞥爾過，昨日少年今老大。","見說花間舞蝶狂，翻飛更著遊蜂和。"],"tags":[]},{"title":"孟孟詞","content":["胡中不識春時節，門外春迴花未發。","奴家聞道漢宮春，遥望南天拜新月。","拜新月，攢雙眉。","別部胡茄聲亦悲，低頭自歎胡無知。"],"tags":[]},{"title":"筵上贈小英","content":["天教傳百花，摶作小英明如花。","住近桃花坊北面，門庭掩映如仙家。","美人宜稱言不得，龍腦熏衣香入骨。","維揚軟縠如雲英，毫郡輕紗若蟬翼。","我疑天上婺女星之精，偷入筵中名小英。","又疑王母侍兒初失意，謫向人間爲飲妓。","不然何得膚如紅玉初碾成，眼似秋波雙臉橫。","舞態因風欲飛去，歌聲遏雲長且清。","有時歌罷下香砌，幾人魂魄遥相驚。","人看小英心不足，我看小英心本足。","爲我高歌送一杯，我今贈爾新翻曲。"],"tags":[]},{"title":"登崇陽縣北峰亭","content":["高榭臨公宅，凭軒萬木秋。","亂雲橫島嶼，鳴雁下汀州。","到此欲長醉，何門銷舊愁。","若爲陶靖節，容易賦歸休。"],"tags":[]},{"title":"登崇陽縣美美亭","content":["萬象盤迴處，年來此創亭。","喧闐當邑地，清絕倚禪扃。","砌迥波流碧，空凉洞壑青。","人家晴渡口，漁釣暖沙汀。","岸竹風成韻，皋禽曉曬翎。","栽花多是藥，題壁半書經。","遠客憑銷恨，高僧與勒銘。","掃苔朝復暮，閑日醉還醒。","不可窮吟思，將須列畫屏。","浮虛莫輕賞，美美獨丁寧。"],"tags":[]},{"title":"縣齋秋夕","content":["才薄難勝任，空銷懶惰情。","公堂羣吏散，苔地亂蛩聲。","隔歲鄉書絕，新寒酒病生。","方今聖明代，不敢話辭榮。"],"tags":[]},{"title":"登黄鶴樓","content":["重重軒檻與雲平，一度登臨萬想生。","黄鶴信稀烟樹老，碧魂亂晚風清。","何年紫陌紅塵息，終日空江白浪聲。","莫道安邦是高致，此身終約到蓬瀛。"],"tags":[]},{"title":"新秦遣懷","content":["貂褐久從戎，因令筆硯慵。","梳中見白髮，枕上憶孤峰。","風動沙昏畫，寒多雪折松。","此心無與問，長願酒盈鐘。"],"tags":[]},{"title":"登麟州城樓","content":["莫問戎庭苦，高欄是夕攀。","時清官事少，邊靜戍人閒。","雉堞臨寒水，穹廬倚亂山。","皇恩正無外，不擬更移關。"],"tags":[]},{"title":"郡齋秋夕","content":["久負嵩雲約，年來半白頭。","風驚落葉夕，雨滴戍城秋。","調古將誰合，心狂謾自愁。","遲迴不能寐，重起凭危樓。"],"tags":[]},{"title":"鄴中留別平仲","content":["聞說懷經濟，乘閒過隠廬。","話言殊不逆，交分合何如。","道愧將時背，心非與世疏。","凄凄重惜別，蟬噪古槐初。"],"tags":[]},{"title":"至道乙未蜀中送人東歸","content":["綠楊陰裏卓旌旃，一曲離歌獨泫然。","顧我無才狂似鹿，羨君清節直如弦。","錦城冠難初平日，帝里春和入謁天。","好竭忠誠佐真主，莫教尋佞苦妨賢。"],"tags":[]},{"title":"再任蜀川感懷","content":["官職過身鬢已衰，傍人應訝退休遲。","從來蜀地稱難制，此是君恩豈合違。","兵火因由難即問，郡城牢落不勝悲。","無煩苦意思諸葛，只可頒條使衆知。"],"tags":[]},{"title":"蜀中傷陳恕左丞","content":["英賢去世世同悲，管葛才能更比誰。","心盡西山離隠後，名喧深殿受恩時。","謀猷不枉稱人傑，精審真堪作吏師。","漫就高原向東哭，路長天遠豈能知。"],"tags":[]},{"title":"寄傅逸人","content":["鷗鷺憐疏野，朝昏繞戶飛。","有誰知此意，獨立對斜暉。","落葉堆荒徑，澄泉照白衣。","聖郡方急善，應好下魚磯。"],"tags":[]},{"title":"每憶家園樂蜀中寄傅逸人  其一","content":["每憶家園樂，當年枉用心。","翻身期濟物，明代已腰金。","守道知無取，防奸似不任。","休今得休去，誰肯羨爲霖。"],"tags":[]},{"title":"每憶家園樂蜀中寄傅逸人  其二","content":["每憶家園樂，名賢共里閭。","劇談祛夜瘧，幽夢得鄉書。","漸長性情懶，隔年音信疏。","終嫌累高節，不得薦相如。"],"tags":[]},{"title":"送張及之任穀城","content":["不求灼灼不卑垂，自愛先賢力自爲。","德行舊多鄉曲譽，文章新受聖皇知。","辭親西國春方好，去路千峰鶴亦隨。","若到縣封修政術，漢南良牧是元龜。"],"tags":[]},{"title":"送趙寺丞罷秩遊青城山","content":["公餘長閉目，只是老心情。","聞道尋山去，連忙出戶迎。","好峰須到頂，靈跡要知名。","迴日從容說，余將少解酲。"],"tags":[]},{"title":"金陵郡齋述懷","content":["傍人往往羨清途，野逸情懷亦自扶。","官舍四邊多種竹，潮溝一面近生蘆。","病嫌見客低徊甚，老覺臨官氣味麤。","不信浮名是身累，有時閒撚白髭鬚。"],"tags":[]},{"title":"郡齋書情寄仙遊張及","content":["老去慵仍甚，榮名舊日疏。","又因經歲病，不答故人書。","閉閤僧歸後，看山吏散初。","何因問心跡，之子最相於。"],"tags":[]},{"title":"淮陽書懷寄朝中親舊","content":["聖恩重疊念龍鐘，新賜淮陽地望崇。","纔有筋骸堪策杖，更無情緒可憂公。","日思舊隠歸何計，或問前程笑指空。","昨日凭高向西望，滿川烟樹雨濛濛。"],"tags":[]},{"title":"遊趙氏西園","content":["蜀中春艷世間殊，比竝陳園恐未如。","數里花光浮暖日，六街塵浄見香車。","翻空雅樂催歡處，入格新詩上板初。","方信承平無一事，淮陽閒殺老尚書。"],"tags":[]},{"title":"上楊大諫","content":["東南雲物異，端正産賢人。","才大可高古，名雄始入秦。","文江橫舫檝，藝圃剗荆榛。","民事憂偏切，金門老更親。","天教任孤直，帝亦賞清貧。","功業榮書史，銓題洽縉紳。","苦聞辭祿綬，遠擬訪仙真。","却顧希顔者，遲留塞草春。"],"tags":[]},{"title":"寄田錫舍人","content":["當年心計此心知，忽忽逢人亦自疑。","枉是憂公生白髮，有何長略謝清時。","林僧已怪抽身晚，朝侶猶嫌到闕遲。","多喜通規識幽抱，路遥無處寄相思。"],"tags":[]},{"title":"寄潭州劉郎中","content":["宦途聲稱舊便蕃，朝列皆推比竝難。","受任已過唐刺史，結銜猶是漢郎官。","遥知萬井嗟何暮，酷愛諸峰病亦看。","老大情懷更多感，相思重疊倚危欄。"],"tags":[]},{"title":"寄柏閣宗涓上人","content":["周衰風雅言爲，詩匠著禪衣。","身世閒雲片，烟霞共鶴歸。","引泉凉月動，掃徑落花飛。","自信干時拙，終求對掩扉。"],"tags":[]},{"title":"寄郝太沖","content":["閒愁休問意休疑，此事關身合再思。","心靜易求長世法，氣狂難與少年時。","新編到底將何用，舊好如今更有誰。","猶憶公堂秋會否，繞窗寒竹夜風吹。"],"tags":[]},{"title":"送別蘇寺丞","content":["公身多不定，何路慰飄離。","莫以微言合，苦將幽思悲。","山程朝醉少，雪屋夜眠遲。","即問逢春約，芳菲折贈誰。"],"tags":[]},{"title":"送別祝隠士","content":["龍鐘塵滿衣，特特叩柴扉。","暫慰經年別，人驚千里歸。","山川秋末後，風雪雁來稀。","莫便長休去，明時待發揮。"],"tags":[]},{"title":"送馬道人歸天台","content":["逢山長欲便辭榮，見說天台益自驚。","絕頂要歸終久住，此時無計伴師行。","囊携鼎藥身難老，路接仙橋眼更明。","莫笑宦途滋味薄，五湖曾有片帆輕。"],"tags":[]},{"title":"送人北遊","content":["慈親別幾時，又作北遊期。","萬馬方征虜，單車欲訪誰。","遠身孤劍共，幽抱素琴知。","應渡黄河夕，波濤驚夢思。"],"tags":[]},{"title":"歸越東舊隠留別秦中知己","content":["客亭楊柳葉初殘，歌咽秋空慘別顔。","吟愛好峰歸越路，醉衝寒雨出秦關。","烟蘿庭戶重栖倚，漁浦人家舊往還。","縱使功名無分得，免教心在怨尤間。"],"tags":[]},{"title":"送祝隠者","content":["當年辭聘幣，高卧魯郊西。","道與常流別，名將往哲齊。","細蟲喧四壁，芳草暗前蹊。","猶有談玄叟，時時一杖藜。"],"tags":[]},{"title":"贈孫曹二生","content":["西洛繁華外，幽奇二隠同。","喧卑不主耳，賢達許高風。","宮水當門落，僧園舊徑通。","看書悲往事，坐石嘯晴空。","世界搜吟內，山川曠望中。","憂人過憂己，豈是卧雲翁。"],"tags":[]},{"title":"郊居會傅逸人","content":["久客倦驚魂，田居乞塹安。","義寧忘力學，貧要奉親歡。","枕外河聲老，門前野色寬。","支流狂繞砌，叢葦品當欄。","書葉招鄰彥，扶筇話肺肝。","吟懷難契遇，醉語動辛酸。","隠几歲時變，凭軒雷雨殘。","致君須有分，會此擲魚竿。"],"tags":[]},{"title":"再會傳逸人","content":["分到知心死不輕，幾年曾是愴離情。","微風吹雨雁初下，落葉滿階蟲正鳴。","時靜苦嫌論劍略，簟凉頻喜轉琴聲。","從來共約雲泉老，肯向人間占好名。"],"tags":[]},{"title":"貽傅逸人","content":["少年名節動人羣，避俗深居積水濆。","幾爲典衣留遠客，半來欹枕看閒雲。","門連酒舍青苔滑，路近沙汀白鳥分。","誰道無心活黎庶，數篇新製詠南薰。"],"tags":[]},{"title":"郊居寄朝中知己","content":["年來流水壞平田，客徑窮愁自可憐。","汀葦亂摇寒夜雨，沙鷗閒弄夕陽天。","狂嫌濁酒難成醉，冷笑清詩不直錢。","碧落故人知我否，幾回相憶上漁船。"],"tags":[]},{"title":"懷張白逸人","content":["昔年吟社偶通鄰，常貴高風入格真。","名好已期天共歇，性孤翻與世無親。","梁園醉別花燒眼，楚寺秋歸鶴伴身。","從此幽懷不能說，五湖烟月二京塵。"],"tags":[]},{"title":"訪有不遇","content":["舊徑莓苔合，兒童獨閉門。","踏霜歸遠店，凉月照空尊。","雁響蒹葭浦，風驚橘柚村。","知音在何處，凝寂欲銷魂。"],"tags":[]},{"title":"和人惜春","content":["白日不塹住，催春去忽賒。","頻須傾綠蟻，未忍掃殘花。","漸恐凋雙鬢，堪驚遠別家。","歌臺重一望，烟柳數行斜。"],"tags":[]},{"title":"酬宗人殿院見示詩集","content":["句好如天設，看來字字精。","功夫能到此，心意可知清。","已得風雅正，任從時士輕。","何當較才用，期與二南并。"],"tags":[]},{"title":"依韻答人九華山圖","content":["每憶眠雲處，當簷列翠屏。","有時聊極目，盡日坐忘形。","去此心惟苦，懸圖恨忽醒。","數峰秋欲活，虛籟夜重聽。","地鎮三吳遠，天連萬古青。","幾人曾得道，是草即通靈。","松鶴閒窺鼎，龕僧闇誦經。","終須卜長往，迴首謝明庭。"],"tags":["九华山"]},{"title":"和人登朗州江亭","content":["城上江亭簇暮烟，城根老樹浸江瀾。","何人臨靜夜歌罷，獨客凭高秋興寬。","直下路通諸國遠，偏東山隔半溪寒。","漁翁似會清吟意，笑逐江鷗過淺灘。"],"tags":[]},{"title":"答人惠四明山蕉葉扇","content":["團團休復頌齊紈，蕉葉精新舉世傳。","更愛四明來處異，可量三伏用時便。","已無酷暑侵肌骨，肯放青蠅觸几筵。","因藉仁風慰黎庶，寧知不及古人賢。"],"tags":[]},{"title":"旅懷","content":["移文休誚客衣塵，欲去終慚未了身。","一夕亂蛩驚別恨，滿階紅葉愴吟神。","東周住久知音少，白社拋來舊業貧。","猶喜陶潛繞籬菊，带霜開得數枝新。"],"tags":[]},{"title":"洛中寓居","content":["風塵籍籍伴窮迷，旋賃高齋洛水西。","綠樹不知遊子恨，夕陽閒引杜鵑啼。","苔侵舊徑來人絕，花滿南軒翠竹低。","自笑詩書冷無味，抱琴階下草萋萋。"],"tags":[]},{"title":"公暇偶作","content":["世情多與道相違，偶忽公閒便息機。","貪競已從心下絕，愛憎還覺眼中稀。","時文鍊漉教歸正，聖易參研盡入微。","本要資身兼報國，安知四十九年非。"],"tags":[]},{"title":"舟行感懷","content":["風帆江上往來頻，漁叟應多笑此身。","自愧無才酬聖澤，已甘行樂負青春。","疲贏未復空忘味，綱緒難條欲問津。","更擬傾盃祝天地，世間不用長奸人。"],"tags":[]},{"title":"舟次辰陽","content":["昔賢勞苦爲憂官，我自無才欲忘餐。","鳴棹幾程灘勢惡，宿亭一夜雨聲寒。","山連古洞蠻烟合，地落秋畬楚俗歡。","雖指公餘便東下，好峰猶得捲簾看。"],"tags":[]},{"title":"遊桃源觀","content":["一從仙去失仙源，樹老臺荒又幾番。","塵世莫嗟無分到，星壇空自有名存。","竹邊風建秋醒眼，花底泉香夜斷魂。","多少尋真舊題處，我來重與拂苔痕。"],"tags":[]},{"title":"舟中晚望桃源山","content":["仙山初指眼初明，倚棹因妨半日程。","雲裏未忘尋去路，世間爭合有浮名。","巖空闇老松千尺，天靜時聞鶴一聲。","更謝暮霞憐惜別，滿坡紅影照崢嶸。"],"tags":[]},{"title":"幽居","content":["落花時節掩關初，請絕江城舊酒徒。","滿屋烟霞春睡足，一溪風雨夜燈孤。","易中有象閑消息，身外無求免歎吁。","多謝巖僧頻見訪，欲迴流水又踟躕。"],"tags":[]},{"title":"旅懷","content":["儒術精窮久，風塵鬢欲衰。","知音豈易得，搔首獨何爲。","寓舍思親處，秋原墜葉時。","樂天吟更苦，笑殺五陵兒。"],"tags":[]},{"title":"旅中感懷","content":["人世貪名豈是閒，幾回思算幾凄然。","故鄉路遠不得信，寒月夜來還復圓。","霜趁悲鴻歸楚澤，風移殘燒下秦川。","莫言酒作銷憂物，更有新詩一兩篇。"],"tags":[]},{"title":"退居近墅","content":["選得烟村寄掩扉，拙謀翻似解忘機。","名場未入老將至，鄉信不來春欲歸。","窗背晚陰黄鳥語，簟橫幽徑落花飛。","何由盡會蒼蒼意，時復携筇上翠微。"],"tags":[]},{"title":"歸隠嵩陽","content":["浮世事無限，何須要到頭。","壯心爲客盡，孤跡卧雲休。","匣劍已全棄，林僧亦少酬。","從來愁恨意，乞待外人愁。"],"tags":[]},{"title":"本農","content":["奢競苦不息，生民只有冤。","誰搜元化窟，鑿斷麗華根。","使絕侵奪苦，著爲明聖恩。","何煩重師古，即此是羲軒。"],"tags":[]},{"title":"喜雨","content":["救旱功何遠，淋漓晝復昏。","風雷潛助勢，草木豈知恩。","積靄消殘影，枯源漲舊痕。","朗吟渾得意，重起凭前軒。"],"tags":[]},{"title":"秋霖","content":["觸石便溟濛，經旬失遠空。","深疑竹箭浪，兼起蓼花風。","浄長苔痕綠，寒催木葉紅。","蒼蒼不可問，惆悵漢陵東。"],"tags":[]},{"title":"庭竹","content":["挺秀誠堪貴，蕭疏在蘚庭。","小桃遮不得，深雪放教青。","射影池光冷，聲敲鶴夢醒。","牽吟莫可極，重寫上前屏。"],"tags":[]},{"title":"朝日蓮","content":["少得方爲貴，根莖豈異蓮。","高低全頼水，舒卷自知天。","已任羣芳妒，難妨後笑偏。","向明終有待，呈艷不爭先。","愛重頻移席，徵求苦費錢。","蘭蓀饒酷烈，桃杏愧奢妍。","應瑞花中絕，標名世上傳。","須栽禁池內，用表太平年。"],"tags":[]},{"title":"弱柳","content":["枝莖何弱種何緣，著架扶持勢可憐。","但見低垂長衛足，更無疏疏欲參天。","離情謾指千條線，野興堪驚一點烟。","最惜柔謙似君子，夜凉重起繞欄邊。"],"tags":[]},{"title":"曲湖種柳","content":["曲湖連曲接平蕪，前事因循好歎吁。","不見有源堪畎鑿，便來此地費工夫。","蛙能聚響難停息，蓮本含香舊已無。","夾岸近教多種柳，少延春色向城隅。"],"tags":[]},{"title":"新移蓼花","content":["蓼叢疏淡老相宜，移傍清流曲岸西。","紅穗已霑巫峽雨，綠痕猶带錦江泥。","吟狂不覺驚幽鷺，立困翻疑在舊谿。","官滿便應離此去，可憐心緒更難齊。"],"tags":[]},{"title":"秋日登美美亭","content":["野人官職與心違，何況經年未得歸。","一夕秋風無限思，偶來凭檻到斜暉。"],"tags":[]},{"title":"縣齋感懷二首  其一","content":["前朝官政似無端，彭澤先生百日還。","堪愧崇陽九河客，明時不敢自歸山。"],"tags":[]},{"title":"縣齋感懷二首  其二","content":["傍人休愛命皇華，即問何能報國家。","長憶鄉園舊廬舍，會須拋印自鋤瓜。"],"tags":[]},{"title":"寄高主簿","content":["青霄數日路歧通，何惜江頭暫駐蹤。","猶有同來未歸者，縣齋寥落倚千峰。"],"tags":[]},{"title":"同韋主簿祈雨","content":["棲鸞聲譽喧羣口，擲地辭華衆莫儔。","□□□□□禱處，萬家瞻仰□□□。"],"tags":[]},{"title":"新市驛別郭同年","content":["驛亭門外敘分携，酒盡揚鞭淚濕衣。","莫訝臨歧再迴首，江山重疊故人稀。"],"tags":[]},{"title":"早發鄂渚","content":["五里亭東曉色分，數峰連絡倚青雲。","迴頭却愧公車役，孤負滄洲野鶴羣。"],"tags":[]},{"title":"晚泊長臺驛","content":["驛亭斜掩楚城東，滿引濃醪勸諫慵。","自戀明時休未得，好山非是不相容。"],"tags":[]},{"title":"新秦送人東歸","content":["郡齋空古塞垣西，纔喜相逢又解携。","若值山東豪俠問，嵇生慵更作書題。"],"tags":[]},{"title":"相州官舍","content":["林木千重閉郡樓，西山濃翠去無由。","思量自古逃名者，多少清閒到白頭。"],"tags":[]},{"title":"赴職荆湖途中作","content":["闕下過從禮數頻，到官憂事更勞神。","每逢山驛連宵住，似待孤雲憫此身。"],"tags":[]},{"title":"杭州一百五日水心亭留題","content":["湖邊三月百花紅，湖上遊人處處通。","莫怪此渠來便去，都緣心地似虛空。"],"tags":[]},{"title":"夫差廟","content":["由來邪正是安危，不信忠廊任伯嚭。","自古家家有容冶，何須亡國殢西施。"],"tags":[]},{"title":"過華山懷白雲陳先生","content":["性愚不肯林泉住，强要清流擬致君。","今日星馳劍南去，迴頭慚愧華山雲。"],"tags":[]},{"title":"途中","content":["人情到底重官榮，見我東歸夾路迎。","不免舊溪高士笑，天真喪盡得浮名。"],"tags":[]},{"title":"驪山感事","content":["古來仁聖最憂多，合倚承平縱逸麽。","行幸未停歌未闋，羯胡兵已渡黄河。"],"tags":[]},{"title":"再任益州迴留題劍門石壁","content":["劍門山勢碧摩天，匹馬重來鬢已斑。","多頼皇明燭幽遠，兩川無事得生還。"],"tags":[]},{"title":"洛中","content":["翠輦西巡未有期，玉樓烟鎖鳳參差。","可憐三月花如錦，狂殺滿城年少兒。"],"tags":[]},{"title":"舟行","content":["江邊烟草濕烟江，沙白頻翹鷺一雙。","□細不知吟愛甚，雨中時起閉船窗。"],"tags":[]},{"title":"峽路阻風","content":["嵩雲草草失前期，佐主無才鬢有絲。","牢落江灘阻風夜，峽猿聲裏坐多時。"],"tags":[]},{"title":"過武陵溪二首  其一","content":["生平苦愛山兼水，南國晴凝儘可携。","即問世間誰見我，扁舟初下武陵溪。"],"tags":[]},{"title":"過武陵溪二首  其二","content":["武陵山下水沖溶，往事追尋興莫窮。","欲就漁人問閒趣，葉舟齊過蓼灣東。"],"tags":[]},{"title":"桃源觀","content":["簷下山光砌下苔，人間重遇眼重開。","舊林諸子休移誚，已許孤雲作計迴。"],"tags":[]},{"title":"夜坐","content":["流水涓涓落砌莎，竹窗殘月冷無多。","傍人不念思鄉苦，獨奏南樓一曲歌。"],"tags":[]},{"title":"弔屈原","content":["楚王不識聖人風，縱有英賢志少通。","可惜靈均好才術，一身空死亂離中。"],"tags":[]},{"title":"苦熱","content":["赫日炎炎爍遠窗，泉邊樹底亦無風。","行人莫便多辭苦，猶勝東郊炙背翁。"],"tags":[]},{"title":"雨夜  其一","content":["四簷寒雨滴秋聲，醉起重挑背壁燈。","世事不窮身不定，令人閒憶虎谿僧。"],"tags":[]},{"title":"雨夜  其二","content":["簾幕蕭蕭竹院深，客懷孤寂伴燈吟。","無端一夜空階雨，滴破思鄉萬里心。"],"tags":[]},{"title":"諭意","content":["但求報國莫求名，說著陰功是有情。","楚漢既分寰宇定，留侯先意便辭榮。"],"tags":[]},{"title":"方竹  其一","content":["笋從初籜已方堅，峻節凌霜更可憐。","爲報世間邪佞者，如何不似竹枝賢。"],"tags":[]},{"title":"方竹  其二","content":["枝枝方直綠參參，林葉疏紅始見心。","却恐當時惡圓佞，結根遥向楚雲深。"],"tags":[]},{"title":"方竹杖寄蘇內翰","content":["一尋方直剪湘烟，欲寄先愁見賞難。","指佞扶危兩堪試，惟憑不作瘦藤看。"],"tags":[]},{"title":"柳枝詞七首  其一","content":["玉門關外絮飛空，破虜營前畫影濃。","可便消兵無好術，忍教攀折怨春風。"],"tags":[]},{"title":"柳枝詞七首  其二","content":["青連遠戍和烟重，靜映疏櫳窣縷輕。","遊子不歸春夢斷，南軒一樹有啼鸞。"],"tags":[]},{"title":"柳枝詞七首  其三","content":["遠映天街近繞池，長條無力自相依。","上陽宮女愁方絕，又是東風有絮飛。"],"tags":[]},{"title":"柳枝詞七首  其四","content":["輕柔多稱地多宜，纔種纖桃又引枝。","不及垂陰向黎庶，春風一路送亡隋。"],"tags":[]},{"title":"柳枝詞七首  其五","content":["海潮聲裏越谿頭，誰種千株夾亂流。","安是辭榮同范蠡，綠絲和雨繫扁舟。"],"tags":[]},{"title":"柳枝詞七首  其六","content":["帳偃纓垂已有名，水邊花外更分明。","前賢可得輕詞句，幾變新聲入鄭聲。"],"tags":[]},{"title":"柳枝詞七首  其七","content":["吳王愛重爲遊從，歲歲添栽後苑中。","家國旋亡臺榭毀，數株臨水尚牽風。"],"tags":[]},{"title":"和人牡丹","content":["桃源分散恨無期，忽意江城見有時。","歌繞醉圍拋不得，幾人終夜起題詩。"],"tags":[]},{"title":"寄傅逸人","content":["當年失脚下魚磯，苦爲明朝未得歸。","寄語巢由莫相笑，此心不是愛輕肥。"],"tags":[]},{"title":"闕下寄傅逸人","content":["疏疏蘆葦映門牆，更有新秋膾味長。","何事輕拋來帝里，至今魂夢繞寒塘。"],"tags":[]},{"title":"秋日寄友人","content":["柳條風暖會吟時，林下池邊屐齒移。","別後過從更疏懶，暮蟬嘹亂不勝悲。"],"tags":[]},{"title":"送別王秘丞","content":["帝鄉三十年前別，江外相逢鬢已衰。","清論未窮行計速，爲君臨水立多時。"],"tags":[]},{"title":"送別李司直","content":["亭下依微見遠村，亭中離恨若爲論。","數聲歌罷揚帆去，民吏相看有淚痕。"],"tags":[]},{"title":"送魏道士","content":["江上蕭蕭木葉飛，天台狂客杖藜歸。","莫嫌俗吏勤相顧，曾是嵩陽舊掩扉。"],"tags":[]},{"title":"答劉道人","content":["嵩陽峰底洞中天，曾共浮丘對掩關。","知道高閒少兼濟，折腰從此到人間。"],"tags":[]},{"title":"暮春憶友人","content":["楊花零落暮春風，醉起南軒夕照紅。","閒倚焦桐坐無語，故人相隔海門東。"],"tags":[]},{"title":"遣興勉友人","content":["人生三萬六千日，二萬日中愁苦身。","惟有無心消遣得，有心到了是癡人。"],"tags":[]},{"title":"謝雲居山人草鞋","content":["雲居山客草爲鞋，路轉千峰此寄來。","昨日公餘偷步躡，萬端心緒憶天台。"],"tags":[]},{"title":"請人畫嵩山圖","content":["嵩陽三十六峰寒，向爲明時隠遁難。","却顧事繁思不及，如何與作畫圖看。"],"tags":[]},{"title":"鷺鸞","content":["碧蘆風暖健精神，烟澹烟濃片影分。","天怪覓魚心未足，不教名興鶴同羣。"],"tags":[]},{"title":"聞鷓鶘","content":["畫中曾見曲中聞，不是傷情即斷魂。","北客南來心未穩，數聲相應過前村。"],"tags":[]},{"title":"孤舟","content":["汴水湯湯，維舟中央。","其去也茫茫，其來也茫茫。","與其濟兮，焉知古之人不同舟而樂康。"],"tags":[]},{"title":"館中新蟬","content":["脫塵還與比仙遊，露腹何妨近品流。","嫩殻半遺紅藥地，細聲偏傍綠楊樓。","詩家取象吟難盡，畫格偷真意不休。","正好儒林擬緌紼，憑欄無苦預悲秋。"],"tags":[]},{"title":"鶴","content":["共憐潔白本天姿，縱在泥塵性不卑。","況是稻粱厭足日，好尋烟月却歸時。","跡參詩雅何年盡，名繫仙經四海知。","應到崑丘指來歷，曾陪鴛鷺浴華池。"],"tags":[]},{"title":"闕下元夕令領寄大有","content":["月華瀟洒始徘徊，時起平津雅宴開。","照座玉山皆俊彩，驚人綺句盡仙才。","秋風未泛鴟夷檝，浮世皆登郢隗臺。","的被鄰翁深鄙誚，尚迷繁盛不歸來。"],"tags":[]},{"title":"竹","content":["卷簾陰薄漏山色，欹枕韻疑寒雨聲。","春晚不知桃李謝，歲寒非避雪霜深。"],"tags":[]},{"title":"發冷水鋪","content":["冷水東南去路賒，水邊山掩見人家。","無端下馬尋幽處，鷗鷺飛飛出荻花。"],"tags":[]},{"title":"句  其一","content":["莫嗟黑鬢從頭白，終見黄河到底清。"],"tags":[]},{"title":"句  其二","content":["滿屋烟霞春睡足，一溪風雨夜燈孤。"],"tags":[]},{"title":"存目  其一","content":["詩題：伍員廟首句：胥也應無憾。"],"tags":[]},{"title":"存目  其二","content":["詩題：泰伯廟首句：至德本無名。"],"tags":[]}]}
