{"title":"曾會","children":[{"title":"題法華山天衣寺","content":["十里湖光十里松，松陰路到十高峰。","窗看渡口隨湖月，樓聽雲門度嶺鐘。","梁帝鉢含山雨潤，普賢臺鏁蘚花重。","誰人的是忘機子，香稻寒蔬養瘦容。"],"tags":[]},{"title":"送張無夢歸天台","content":["九重留不住，乘興返天台。","青嶂未爲靜，彤庭應更來。","御歌編隠訣，卧榻近丹臺。","衣袂含香氣，蓬萊醉幾迴。"],"tags":[]},{"title":"寄泉僧定諸","content":["赤城山去刺桐城，還往都無一月程。","日日焚香遥稽首，五更河露濕人衣。"],"tags":[]},{"title":"題仙都山二首  其一","content":["時常展畫圖，今喜到仙都。","盡得煙霞景，方知手筆粗。","擎天成一柱，鎮地出三吳。","苔片封車轍，蓮香泛鼎湖。","占風來海國，迎日上雲衢。","似筍千尋直，如藍四面鋪。","秀能通造化，高豈礙摶扶。","雷雨生巖竇，星辰遶藥爐。","金華慚叱石，玉女望投壺。","觀古壇尤在，碑荒字半無。","未曾迷阮肇，何倦醉麻姑。","塵外標名異，空中立影孤。","笑秦銘泰嶽，嫌舜葬蒼梧。","夏月風長滿，秋霜草不枯。","步虛吟羽客，滴翠濕樵夫。","獨稱瀛洲侶，吟看典郡符。"],"tags":["泰山"]},{"title":"題仙都山二首  其二","content":["瀛洲風月十年餘，東出雲堂典郡符。","更到煙霞最深處，分明景物是仙都。"],"tags":[]},{"title":"重登蕭相樓","content":["不見當年李翰林，江天爲我結層陰。","九華門外柳三尺，蕭相樓前松千尋。","物在人亡空有淚，時殊事變獨傷心。","隻雞斗酒江干市，白首風前楚些吟。"],"tags":[]},{"title":"上齊山","content":["秋日懸光八使來，笙歌十里郡筵開。","六朝草色鋪堤路，九日花香泛酒杯。","紅袖歌長凝粉黛，紫微詩久蔽塵埃。","賢人此會知無盡，不畏年華似箭催。"],"tags":[]},{"title":"香積寺","content":["松門石徑亂雲粘，四顧藍光冷射簷。","鏁霧樓臺陰自潤，嘯風猿鳥韻相兼。","寒巖路僻憑僧指，古篆香殘待客添。","須信苾蒭堪愛處，滿階芳草正纖纖。"],"tags":[]},{"title":"題硯水","content":["落筆重重見險津，不堪憑仗洗埃塵。","無波浪處生波浪，愁殺孤帆過海人。"],"tags":[]},{"title":"句","content":["松間忽被青童指，金籙犀仙第二人。"],"tags":[]},{"title":"存目  其一","content":["詩題：搗砧詞首句：星斿耿耿寒煙浮。"],"tags":[]},{"title":"存目  其二","content":["詩題：六月吟首句：曦輪獵野枯杉松。"],"tags":[]}]}
