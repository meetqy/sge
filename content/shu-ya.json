{"title":"舒雅","children":[{"title":"答內翰學士","content":["清貴無過近侍臣，多情猶憶舊交親。","金蓮燭下裁詩句，麟角峰前寄隠淪。","和氣忽飄燕谷暖，好風徐起謝庭春。","緘藏便是山家寶，留與兒孫世不貧。"],"tags":[]},{"title":"答錢少卿","content":["蓬萊閣下舊鄰居，偶別俄驚四載餘。","每見寒葭思倚玉，忽臨秋水得雙魚。","人間貴盛君誰及，物外優閑我自如。","聞說歸艎向春渚，深知不與道情疏。"],"tags":[]},{"title":"答劉學士","content":["往歲別京畿，棲山與衆違。","君心似松柏，雁足寄珠璣。","學道情難篤，燒丹力尚微。","雲中鷄犬在，祇候主人歸。"],"tags":[]},{"title":"送僧歸護國寺","content":["偶思皇澤來丹闕，却爲禪齋返舊林。","嶺上白雲終掛念，人間餘事不關心。","澄潭雨過秋涵月，古檜風生夜對琴。","聞道石橋多勝境，幾時相伴一閒尋。"],"tags":[]},{"title":"題義門胡氏華林書院","content":["江外力爲儒，榮華表里閭。","後生多折桂，數世必同居。","築室寒留穀，穿池夏養魚。","買山添勝境，移席講新書。","竹鳥鄰僧剎，溪亭入野蔬。","姓名喧魏闕，行止到公車。","顧我曾遊此，多年尚憶諸。","未能重得去，寄詠一躊躇。"],"tags":[]}]}
