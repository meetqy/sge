{"title":"田錫","children":[{"title":"花雨比下秦中","content":["雨裏飛花片片紅，雨微花亂轉溟濛。","川原何處連天草，簾幕無人半日風。","寂寞劉楨新病後，淒迷莊舄苦吟中。","可堪更是黄昏景，燕冷鶑寒恨想同。"],"tags":[]},{"title":"寄蒲城宋白小著","content":["春日閑銷一局棋，春愁還得數篇詩。","高吟大醉何人問，英略雄圖久已知。","破産雖無容足所，丈夫豈合以家爲。","時來富貴終須有，懶學梁鴻賦五噫。"],"tags":[]},{"title":"離懷","content":["離懷如醉復如癡，脈脈無言不展眉。","秋草空牽幽意在，征軒疑有斷魂隨。","殘星更漏門開處，斜月簾櫳酒醒時。","此恨誰能解消遣，因題紅葉偶成詩。"],"tags":[]},{"title":"自勉","content":["飄泊年年頗恨身，梁園未到滯咸秦。","上樓獨爲青山立，攬鑑初驚白髮新。","北叟何曾悲失馬，宣尼猶自問迷津。","功名分有終須得，莫强憂愁耗爾神。"],"tags":[]},{"title":"夏日即事","content":["王師猶未下全吳，何日封章賀獻俘。","正是鬰蒸生瘴瘧，可堪不潦滿江湖。","威宣鐵軸千艘盛，執撼金陵一壘孤。","羈客無能爲籌略，閑消白日覆棋圖。"],"tags":[]},{"title":"春雨","content":["天寒雲彩變春輝，霢霂來如曉霧飛。","著物先饒芳草濕，盈空旋翳碧山微。","鶑村樹密吹應徧，鴛瓦簷高滴尚稀。","丞相追班方入賀，沙隄柳色正依依。"],"tags":[]},{"title":"樽前吟呈宋白小著","content":["三年多謝主人翁，盃酒相寬禮數豐。","唯惜時光如走馬，懶詢天道似張弓。","秋深街巷槐花雨，夜靜廳堂葦箔風。","盡是無憀腸斷處，都將分付醉鄉中。"],"tags":[]},{"title":"代牡丹酬答","content":["舒元輿是賦家流，我有餘研不盡收。","今日謝君貽好句，恨無雙珮略相酬。","神仙見謫情雖薄，風雨相輕恨未休。","爲報悅人須以禮，不同蘇小耐慚羞。"],"tags":[]},{"title":"多情","content":["多情如病苦難醫，頭緒多於折藕絲。","送客落花行馬處，望鄉殘月倚樓時。","憶來幾入春深夢，感極翻成酒後悲。","大抵爲君言不盡，彩牋閑詠合歡詩。"],"tags":[]},{"title":"寄韓丕進士","content":["嵩室亂峰三十六，嵩陽今復住何峰。","已因詩好聲名出，却爲情高仕進慵。","白鳥白雲秋色樹，水南水北月明鐘。","逍遥自得閑吟興，誰識夫君是卧龍。"],"tags":[]},{"title":"覽韓渥鄭谷詩因呈太素","content":["風騷夐古少知音，本色詩人百種心。","順熟合依元白體，清新堪擬鄭韓吟。","搜來健比孤生竹，得處精於百鍊金。","唯我與君相唱和，天機自見不勞尋。"],"tags":[]},{"title":"渭北即事書呈太素","content":["渭北居來似塞垣，三逢堯曆度寒暄。","家貧老幼思歸國，性僻交朋少及門。","天暖憶遊沙苑寺，雪中會過洛河村。","流年又是重陽節，賞菊論詩酒一樽。"],"tags":[]},{"title":"醉題紅葉","content":["拾筆閑題紅葉時，醉容相向亦相宜。","塞垣風勁應吹盡，江國霜微想半衰。","嫌聽滿階鳴夜雨，曾看臨水映疏籬。","春光不許長如此，旋放寒梅嫩柳枝。"],"tags":[]},{"title":"寄題象耳寺","content":["二十年前會憶游，彭亡渡口泊孤舟。","一程林下登山路，百尺谿邊汲水樓。","磬韻似煙和燭裊，松聲如雨入窗流。","別來往事都成夢，誰寄篇章問惠休。"],"tags":[]},{"title":"促織","content":["西風嫋嫋欲昏黄，草木蕭蕭綠翅凉。","闇傍遠燈催絡緯，獨經遥夜伴啼螿。","露濡蟲綱絲潛斷，月照澄江練有光。","幾處疏砧紅葉寺，誰憐弄杼不成章。"],"tags":[]},{"title":"憶梅花","content":["三年不見遠江梅，長到梅時把酒盃。","似共故人千里別，空思近臘數枝開。","心隨曉月經鄉渚，夢與春雲傍釣臺。","金蕊瓊花風雪景，憑誰圖畫入關來。"],"tags":[]},{"title":"和太素春書","content":["風幡輕細翠悠颺，樓閣輕寒水滿塘。","柳絮微煙吟思足，梨花淡月睡魂香。","江山似畫憐湘浦，魚笋嘗新憶華腸。","早是春陰憶無頼，可堪中酒惡情陽。"],"tags":[]},{"title":"和太素早春書事憶遊京國","content":["新年吟詠喜經旬，金粟山邊渭水濱。","微雪尚妨天氣暖，衰林先讓鳥聲春。","牽情但恨梅花謝，醒酒空思桂蠹辛。","深感相將遊汴水，夢中楊柳已迷人。"],"tags":[]},{"title":"覽太素新編","content":["蜀國香牋似彩霞，裝成近集入京華。","千篇詩好精靈器，百軸文雄俠少誇。","繁富積皇新職貢，妍明春帝曉鶑花。","彤庭何處安排好，李謫仙才稱草麻。"],"tags":[]},{"title":"吟情","content":["風月心腸別有情，靈臺珠玉氣常清。","微吟暗觸天機駭，雅道因隨物象生。","春是主人饒蕩逸，酒爲歡伯伴縱橫。","莫嫌宮體多淫艷，到底詩狂罪亦輕。"],"tags":[]},{"title":"和朱玄進士對雪","content":["風迴玉宇拂窗欄，欲晚層城科峭寒。","含月有光吟不盡，著煙無迹畫方難。","江春南國兼梅落，塞臘西山向竹殘。","何處多情偏入賞，狂隨舞袖遶盃盤。"],"tags":[]},{"title":"冬夕書事","content":["堪嗤棲屑客長安，風雪加添近臘寒。","江筆呵來書字淡，孤燈挑盡向窗殘。","十年苦思詩千首，一夕迴腸事萬端。","家住天涯歸未得，嶺梅江蓼自辛酸。"],"tags":[]},{"title":"對酒","content":["去年秋值罷文闈，今歲無憀自陝歸。","雪月好吟還唱和，風雲未至且依違。","江南梅早多紅蔕，渭北山寒少翠微。","猶頼一樽消遣恨，不堪棖觸躁時機。"],"tags":[]},{"title":"暮冬閿鄉遇蕭霸赴任","content":["嶺外路遥君赴任，陝西年盡我歸家。","長亭際會情無限，一夕分飛恨又賒。","夜話無燈松火繼，曉行乘月亂山斜。","七千里驛誰相伴，雪裏寒梅正放花。"],"tags":[]},{"title":"殘冬書事呈宋太玄","content":["歸來何物可消憂，縣寺蕭條懶强游。","酒價未償重貰取，雪詩休厭且交酬。","兼憐春近如迎客，莫惜年殘似急流。","天子承祧重文物，花時早約入皇州。"],"tags":[]},{"title":"寄梁周翰補闕徽之宋白二拾遺","content":["飄零蹤跡尚堪悲，唯向三賢最受知。","少俊有名輸賈誼，宦遊多難比張儀。","詩中老格何人愛，酒後佯狂識者嗤。","北省郎官應見誚，明時猶尚進身遲。"],"tags":[]},{"title":"寄宋準學士","content":["鸞輿西幸郊天日，洛水橋南乍識君。","投分塤箎無異曲，定交蘭菊有餘芬。","別來信阻年將盡，望去臺高日又曛。","堪恨支離何所似，波中萍葉嶺頭雲。"],"tags":[]},{"title":"和宋太玄臘日","content":["逢臘欣酬吟詠才，已知春色向人來。","口脂潤逐銀罌賜，百藥香隨鈿合開。","梁苑辭臣堪賦雪，壽陽公主好妝梅。","更憐罷獵歸侵夜，重對歌筵紅燭臺。"],"tags":[]},{"title":"三月二十八日書懷","content":["惜春將盡自徘徊，巷館殘陽戶半開。","芳樹更無鶑舌語，故巢空有燕歸來。","音書杜絕家千里，愁憤消磨酒一盃。","地狹長沙何所適，行謠方憶摘楊梅。"],"tags":[]},{"title":"渭北春盡日作因思蜀洛舊遊寄太素","content":["九十日春知枉度，樽前無頼獨咨嗟。","空城北走諸陵道，古苑南連百里沙。","翠憶玉津官舍竹，繁思金馬故城花。","去年言與君遊洛，況味爭如不在家。"],"tags":[]},{"title":"即事","content":["殘花飛盡留芳草，縈寞孤懷話未能。","天氣暄寒猶未定，春衫脫著自無憑。","荔枝結子思南越，湖水宜茶憶竟陵。","看是清和時又過，林亭何處度炎蒸。"],"tags":[]},{"title":"晚望因寄宋太素","content":["春深水榭絮紛紛，支策臨高日欲曛。","故國已迷巴徼路，斷腸空似嶺頭雲。","燕飛芳草隨天遠，鶑囀殘花隔竹聞。","物景感人情不盡，因成吟詠寄於君。"],"tags":[]},{"title":"幽居","content":["寂寂閑居客至稀，靜中滋味意何歸。","因探易象知深旨，自喜吟高得化機。","桑露乍寒蠶欲老，草煙纔暖蝶交飛。","樊川物景終南翠，遂性空思杜紫微。"],"tags":[]},{"title":"御試二儀合德詩","content":["聖主承祧兌澤深，乾坤玄化合堯心。","黄輿比厚旋生植，白日齊明遠照臨。","周普至仁符積載，霶流睿渥若春霖。","游鱗在藻方諧性，獷俗乘桴自獻琛。","和悅感人生瑞靄，穆清流詠在薰琴。","小臣幸與觀光試，敢效祈招頌德音。"],"tags":[]},{"title":"寄陳處士","content":["簿書軍吏日相隨，心在諠譁旨趣卑。","明月夜吟無意緒，白雲秋約笑羈縻。","宛陵古寺經遊少，疊嶂名樓眺望遲。","堪重高人陳處士，不來尋訪已多時。"],"tags":[]},{"title":"登郡樓望嚴陵釣臺","content":["谿上嚴陵古釣臺，倚樓凝望自徘徊。","先生能保孤高節，英主嘗師王霸才。","日暮白雲迷草莽，岸平春水浸莓苔。","登臨不盡微吟興，花落東風首重迴。"],"tags":[]},{"title":"寄陳處士","content":["柳闇江亭春正深，黄鶑百囀有餘音。","自慚分判頒條政，誰信常懷易俗心。","吟次落花浮硯水，靜中飛絮滿簾陰。","及瓜即是歸丹闕，莫惜時來一訪尋。"],"tags":[]},{"title":"登疊嶂樓","content":["郡在江湖煙樹間，謝公遺踵好躋攀。","詩中勝景堪吟嘯，池上清風足往還。","疑思但憐雲映水，迴頭不覺日銜山。","登臨屢起歸歟興，看是槐花滿故關。"],"tags":[]},{"title":"和安儀鳳","content":["水國迎凉暑氣消，思清吟嘯語雄豪。","遠如海樹黄雲曉，健比秋風白浪高。","酬答愧無明月珮，縱橫爭及解牛刀。","和詩送別昭亭路，何似金鑾奪錦袍。"],"tags":[]},{"title":"送安儀鳳","content":["宣城相送思依依，正是紅蓮菡萏時。","行色迎秋清似畫，別情因景化爲詩。","人離湖水南邊岸，蟬聽槐花北向枝。","天子文明是何地，丹霄岐路莫生疑。"],"tags":[]},{"title":"寄攀郎中","content":["近遣司賓小吏時，寄書兼寄十篇詩。","自慚不是陽春曲，誰敢徼求作者知。","疊嶂晚登空遠望，昭停別後倍相思。","夜來還有微吟興，風動新荷月滿池。"],"tags":[]},{"title":"謝晏公","content":["吟成大雅百篇詩，首首清新鑒者誰。","草卷密封先見贈，藥欄斜倚看多時。","意如虎窟難中得，字比雲峰險處奇。","珍重十僧聲價外，江南屈指即吾師。"],"tags":[]},{"title":"早秋言懷","content":["清秋江國有餘暄，謝朓遺風稱雅言。","簾下水亭人吏靜，窗分笑閣簿書繁。","坐來幽蝶雙飛過，吟次高梧一葉翻。","自笑無能蒞公事，將何才術了君恩。"],"tags":[]},{"title":"寄江南諸相知","content":["詩成奏入冕旒前，小諫官資驟轉遷。","带職喜爲仙館吏，立班常近御爐烟。","清華拜命知深忝，謇諤非才愧昔賢。","多謝宣城舊知己，寄來新句滿花牋。"],"tags":[]},{"title":"乾明節祝聖壽  其一","content":["百辟歡呼降誕辰，金樽獻酒願千春。","延年不假丹砂效，亨壽全由聖德新。","古物進來兼藥鼎，畫圖呈處有仙人。","君恩若賞歌詩意，應念甘侍從臣。"],"tags":[]},{"title":"乾明節祝聖壽  其二","content":["生日稱觴自六宮，香焚甲觀畫堂中。","太平曆數歸英主，上壽年齡屬聖躬。","玉樹有花因瑞雪，鈞天呈曲在虛空。","三公進賀禎祥事，先奏河清達帝聰。"],"tags":[]},{"title":"乾明節祝聖壽  其三","content":["吾皇享福自無涯，百辟稱觴禮數加。","韶樂揭天如上界，鑪香映日似輕霞。","空中紫氣圓成蓋，海上蟠桃暖放花。","感應聖人千萬壽，神仙日月屬官家。"],"tags":[]},{"title":"乾明節祝聖壽  其四","content":["皇朝令節號乾明，萬國嘻嘻若大庭。","多士進詩隨禹貢，千官獻酒祝堯齡。","天香曉降聞仙樂，南海秋來見壽星。","黎庶更思瞻盛禮，待封日觀禪雲亭。"],"tags":[]},{"title":"乾明節祝聖壽  其五","content":["鸞盃進酒近天顔，拜舞風清響珮環。","瑞日正高重御宴，摵鞭纔定再催班。","霓旌絳節仙家樂，金闕銀臺海上山。","綺陌曉來迴望處，建章樓閣紫雲間。"],"tags":[]},{"title":"乾明節祝聖壽  其六","content":["聖節祥煙藹御鑪，殿庭嚴肅響山呼。","赭袍日照來天上，玉佩風清侍座隅。","古字數行仙藥訣，鮫綃十幅壽星圖。","遠方拜表來朝貢，兼賀虹流電繞樞。"],"tags":[]},{"title":"乾明節祝聖壽  其七","content":["漢家臺榭與天通，甲觀蒼蒼紫氣中。","佳節夜來宣受賀，壽盃朝進祝延洪。","管絃嘈囋驚花發，同日晴和向雪融。","宴次宮鸚忽飛過，隨呼萬歲語玲瓏。"],"tags":[]},{"title":"乾明節祝聖壽  其八","content":["君王降誕繼陶唐，每至嘉辰睹異祥。","宮樹曉來生瑞露，金門夜半有天香。","皇親朝覲隨章奏，中使頒宣散道場。","萬國人臣皆悅樂，巍巍聖德自無疆。"],"tags":[]},{"title":"乾明節祝聖壽  其九","content":["慶誕長生寶殿中，非煙五色覆諸宮。","酒爲天祿資君壽，曲奏霓裳樂帝聰。","悲翠簾前雲氣紫，珊瑚枝上雪花紅。","太平天子聞稱賀，先喜年年過歲豐。"],"tags":[]},{"title":"乾明節祝聖壽  其一○","content":["聖節思歸會帝京，得隨班列祝文明。","河清見底爲嘉瑞，海水無波表太平。","月夜忽聞仙樂奏，宮中時有彩雲生。","詩成拜表同封進，願繼詞臣雅韻聲。"],"tags":[]},{"title":"乾明節祝聖壽  其一一","content":["日上扶桑第一枝，東方樓閣曙光時。","萬邦將啟乾明宴，兩制應宣御製詩。","樂感羽毛皆率舞，神和福祿自來宜。","諫垣班列天顔近，暫乞歸朝侍玉墀。"],"tags":[]},{"title":"乾明節祝聖壽  其一二","content":["河朔雖云近帝鄉，時逢慶誕祝君王。","身心常在三清路，曉夕先裝一炷香。","聖壽如山隨地久，恩光似日與天長。","策臣所貴無他物，唯獻新譸十九章。"],"tags":[]},{"title":"相州郡樓贈高祕丞","content":["年來歸興憶皇州，頻向花時倚郡樓。","南陌春光芳樹遠，西郊山色晚雲浮。","國家無事邊陲靜，風俗還淳禮讓修。","吟得新詩謝知己，將何才術稱分憂。"],"tags":[]},{"title":"贈楊臨察","content":["昔日長安際會時，客情鄉思兩依依。","金門次第俱升達，雲路高低各奮飛。","御史班資知任重，諫官章綬愧才微。","今來共理藩宣事，自古相逢似此稀。"],"tags":[]},{"title":"郡樓書懷","content":["館殿嘗爲侍從臣，出分憂寄牧黎民。","時平事簡多公暇，樓迥風清欲暮春。","樹杪壺關千嶂疊，天邊漳水綠波新。","帝鄉永日憑欄望，心羨浮雲向紫宸。"],"tags":[]},{"title":"池上","content":["溝堰新分野水來，池邊日夕自徘徊。","餘花飛盡空芳樹，落絮繁多滿綠苔。","輦下歸心春館殿，天邊凝睇晚樓臺。","郡齋欲立題詩石，御史丞郎各有才。"],"tags":[]},{"title":"暮雨","content":["春天寒慘欲昏黄，數點霏霏忽繞廊。","城漏暗催相共滴，花塵輕濕乍聞香。","風生水際來將密，雨打簾文灑處光。","獨向郡齋心自喜，豐年宜賀侍飛章。"],"tags":[]},{"title":"中夜聞泉","content":["昨日西山野外通，聲如秋雨带松風。","誰憐鄴下重城夜，却似江南廨署中。","燭燼垂花飄硯席，月華凝雪映簾櫳。","此時新得潺湲聽，吟詠狂思學謝公。"],"tags":[]},{"title":"言懷","content":["遠山蒼翠滿西樓，亶甲遺風古相州。","春晚落花經雨盡，夜來寒水繞堂流。","詔條靜理無才術，衮職思歸侍冕旒。","吟寄良交若爲意，安眠不得似諸侯。"],"tags":[]},{"title":"呈楊侍郎","content":["權分憂寄理漳濱，惠化何及相民。","條奏事宜思復古，興修風教望還淳。","靜當細雨初封印，吟對餘花自送春。","清蚊好陪池上酌，故人情分最相親。"],"tags":[]},{"title":"除夜","content":["紅燭除花酒滿巵，繞廓風細動簾帷。","已從半夜分春漏，即是平明受歲時。","或省轉官因大慶，元正立仗憶丹墀。","吟思何日承宣召，却得金門和御詩。"],"tags":[]},{"title":"元日","content":["去年元會立班時，簪紱光輝與禮儀。","今日洺川逢歲旦，延留賓客樂昌期。","朝雲暖潤輕陰散，晚日融明瑞景遲。","遥念皇州春色早，宮花欲發萬年枝。"],"tags":[]},{"title":"漳川即事寄韓丕拾遺","content":["漳濱柳色弄微黄，春日情懷詠載陽。","自念安邊無上策，如何補衮與周行。","身如迴雁來河朔，心似浮雲在帝鄉。","吟寄昌黎韓小諫，嘉謨應有好封章。"],"tags":[]},{"title":"紅樹","content":["秋來嘉樹色堪攀，紅葉沒谿復映山。","半露寺樓深崦裏，密籠漁舍夕陽間。","吟看摇落堆金井，醉賞扶疏對玉顔。","水國却疑春野秀，似花幽鳥正關關。"],"tags":[]},{"title":"聖節有懷","content":["南山晴靄御爐烟，迴望長安白日邊。","率衆謝恩呼萬歲，思歸侍宴已三年。","翠微鐘磬行香寺，紅葉樓臺祝壽筵。","吟想皇州晚來景，雲間宮闕夕陽天。"],"tags":[]},{"title":"秋聲有懷寄副翰宋白舍人","content":["秋聲蕭瑟北山椒，頼有琴樽遣寂寥。","書幌靜憐斜月鑒，窗燈寒带落花挑。","久辭知己來江國，少寄音書過海潮。","因想玉堂今夜直，建章宮漏正迢迢。"],"tags":[]},{"title":"釣臺懷古","content":["閑讀銘詞掃綠苔，溪邊永日自徘徊。","白雲遺迹今親到，青史高名不可陪。","千古煙霞爲己有，一竿風月避誰來。","松巔老鶴應相識，時唳和風下釣臺。"],"tags":[]},{"title":"郡齋書事","content":["江天短景莫相催，三度逢花折早梅。","仙棹遠歸思李郭，廬山高會憶宗雷。","林端忽見孤雲出，池上欣聞好客來。","昨夜月明霜更苦，卷簾黄葉滿青苔。"],"tags":["庐山"]},{"title":"暇日偶題","content":["年來吟鬢已星星，鳥石谿邊葉又零。","簾下孤燈刪草奏，窗間疊嶂讀茶經。","瘴鄉怕襲山嵐毒，野艇嫌衝水霧腥。","天末豈記歸去意，白雲掩映數峰青。"],"tags":[]},{"title":"桐江即事","content":["滄州深隠未言歸，三載桐江解印遲。","官職清華非不達，性靈疏拙欲何爲。","閑移夫子青山廟，擬立嚴陵釣渚碑。","兼喜谿雲每相狎，時來窗戶伴吟詩。"],"tags":[]},{"title":"水霖","content":["菊花潦倒雨冥冥，秋菌參差上壁生。","臺榭可堪閑眺望，池籠不快野心情。","猿啼山館寒無夢，燈背風簾滴到明。","却爲農家妨歛穫，叢祠精舍擬祈晴。"],"tags":[]},{"title":"和溫仲舒殘春遣懷","content":["丹闕年來奏賀頻，金輿侍從望東巡。","越王江上重迴首，嚴子臺邊再送春。","水國山川怡道性，花時琴酒悅吟神。","煙霞肯欲留君往，宰相方謀用故人。"],"tags":[]},{"title":"郡中遣意寄友人","content":["谿雲澹澹浪悠悠，十二州中最小州。","花落喜過流水寺，月明懶下看潮樓。","藥欄梅潤秋重換，棋局松陰夜不收。","吟寄故人如借問，釣魚磯在海西頭。"],"tags":[]},{"title":"桐江詠","content":["桐谿湛湛見游鱗，摇落楓林繞水濱。","秋色數行沙上雁，殘陽一簇渡頭人。","藍鮮斤生過深澗，雪吼寒潮人富春。","俱是謝公吟詠地，伊余何以繼芳塵。"],"tags":[]},{"title":"偶題因懷張王二諫議","content":["理郡三年政未聞，孤城僻在浙江濆。","金門路遠書難寄，水國吟餘日又曛。","半夜啼猿千里客，數峰殘雪一谿雲。","詩中贏得爲官況，不讓樊川杜使君。"],"tags":[]},{"title":"七里灘","content":["清泚寒流走白沙，釣臺蒼翠遠嵯峨。","隔谿人語穿芳樹，旁岸魚跳落淺莎。","幾處上源堪涉渡，有時野艇併來過。","秋聲不盡吟詩意，七里潺湲奈爾何。"],"tags":[]},{"title":"和溫仲舒寄贈","content":["桐江秋水錦鱗肥，閑釣煙波是見機。","野步共遊芳草徑，吟情對啟白雲扉。","醉來拾筆題紅葉，睡覺憑欄望翠微。","官滿替人如未到，蒹葭玉樹且相依。"],"tags":[]},{"title":"和溫仲舒感懷","content":["郡齋松蓋翠斜欹，客至鳴琴汎酒巵。","江上正當摇落景，天涯空惜太平時。","尋殘幽谷春難到，蘭茂深林衆豈知。","上國三千王百里，楊梅熟日是歸期。"],"tags":[]},{"title":"倚樓","content":["西樓吟倚若爲情，情似浮雲處處生。","翠疊亂山千里闊，紅翻晴葉一川明。","散分野色漁村小，斜襯秋光雁陣橫。","迴望帝鄉歸未得，蘆花如雪繞江城。"],"tags":[]},{"title":"秋懷","content":["蒹葭深處古嚴州，吟向潺湲爲送秋。","雲映疏鐘紅葉寺，浪摇孤角翠微樓。","土茅路遠催先貢，霜稻天晴趁早收。","零落黄花正西笑，應憐印綬尚淹留。"],"tags":[]},{"title":"題天竺寺","content":["三月楊花撲馬飛，聯鑣來欵白雲扉。","湖邊鐘磬含清籟，樹杪樓臺靄翠微。","野景留人狂欲住，春光啼鳥勸思歸。","萋萋芳草重迴首，十里松門照落暉。"],"tags":[]},{"title":"茱萸堰泊","content":["茱萸堰下泊行舟，初落帆檣暮雨收。","寒水漾煙輕似縠，微雲籠月澹如秋。","登封自惜天涯去，盛事空思國史修。","達曙不眠燈耿耿，寺鐘遥聽在西樓。"],"tags":[]},{"title":"讀翰林集","content":["太白謫仙人，換酒鷫鸘裘。","扁舟弄雲海，聲動南諸侯。","諸侯盡郊迎，葆吹羅道周。","哆目若餓虎，逸翰飛靈虬。","落日青山亭，浮雲黄鶴樓。","浩浩歌謠興，滔滔江漢流。","下交魏王屋，長揖韓荆州。","千載有英氣，蘭君安可儔。"],"tags":[]},{"title":"寄宋白拾遺","content":["醉中別大梁，西歸胃水陽。","飄然何所似，浮雲辭帝鄉。","歸來驚歲晏，悵然增浩歎。","景短倏云暝，夜寒難至旦。","指酒雪花飛，早梅思南枝。","碧落周星紀，青陽換歲時。","雙魚忽得書，云已三公駭奇士。","嚴吳玉霄仍近密，小諫官職清，大才文翰逸。","獻納有嘉謀，英豪伸壯圖。","萬乘是知己，外華籍。","金骨俄輕舉，侍從臣，元白才名子。","揮毫爛彩霞，逸性飛湍水。","不日縯絲綸，鼇宮承帝旨。","伊余重交結，白日貫精誠。","黄金一諾重，鴻毛萬事輕。","微塵彈作冠，清泉滌吾纓。","思佩朝天籙，相將昇太清。"],"tags":[]},{"title":"塞上曲","content":["秋氣生朔陲，塞草猶離離。","大漠西風急，黄榆凉葉飛。","襜襤罷南牧，林胡畏漢威。","藁街將入貢，代馬就新羈。","浮雲護玉關，斜日在金微。","蕭縈邊聲靜，太平烽影稀。","素臣稱有道，守在於四夷。"],"tags":["写景","秋天","边塞"]},{"title":"塞下曲","content":["黄河瀉白浪，到海一萬里。","榆關風土惡，夜來霜入水。","河源凍徹底，冰面平如砥。","邊將好邀功，夜率鏖兵起。","馬度疾於風，車馳不濡軌。","盡破匈奴營，別築漢家壘。","擴土過陰山，窮荒爲北鄙。","天威震朔漠，戎心畏廉李。","所以龍馬駒，長貢明天子。","邊夫苟非才，怨亦從茲始。"],"tags":[]},{"title":"結交篇","content":["爲簪莫用玉，玉脆長憂折。","連環須以金，金堅永無缺。","陳餘尚倜儻，張耳重交結。","事勢俄參商，干戈自屠滅。","意斷如與會離，情忘若弦絕。","始志何綢繆，終讎何勇决。","我願然諾心，不得輕相悅。"],"tags":[]},{"title":"投杼詞","content":["孝爲百行本，至性由天資。","曾參善事母，母氏賢且慈。","馨膳以饋進，承意唯歡怡。","高堂既自樂，纖室閑鳴機。","飛語忽來告，明識潛深思。","蓋念事吾孝，安得殺人爲。","亟聞寧不信，投杼遂生疑。","用知君臣際，反以交朋推。","道德難結固，恩情有合離。","毀譽苟不入，讒間無以施。","景慕魏文侯，滿篋留謗詞。","樂羊在山中，委遇終不衰。"],"tags":[]},{"title":"擬古  其一","content":["棠谿出精金，百鍊無餘滓。","鑄得芙蓉劍，靈輝若秋水。","陸可斷兕犀，陰亦驚神鬼。","照物雙影寒，中霄靈氣紫。","有時風雨至，欲作龍蛇起。","海酒與陵肉，寶燭延奇士。","酣飲取傳觀，英圖各相視。","吐氣成虹蜺，將平不平事。","大笑荆軻輩，卒如兒女子。"],"tags":[]},{"title":"擬古  其二","content":["中山魏公子，志意邈難儔。","朝吸沆瀣精，遠與冥鴻遊。","風高江浪惡，雲黄海樹秋。","青山對獨酌，明月在孤舟。","心常懸象魏，迹若參公侯。","縱橫致君術，思一伸良籌。"],"tags":[]},{"title":"擬古  其三","content":["遊子中夜心，功名忽嗟暮。","黑貂空上書，甘泉方獻賦。","白日驚壯齒，青雲有英顧。","收采苟不時，珊瑚亦生蠹。"],"tags":[]},{"title":"擬古  其四","content":["漢鼎鴻毛輕，諸侯爭弄兵。","吳魏已先定，玄德思功名。","據鞍髀肉消，感激淚沾纓。","南陽有奇士，三顧精誠傾。","龍變得風雨，指麾霸王成。","日月若長在，永永懸英聲。"],"tags":[]},{"title":"擬古  其五","content":["碧落登真訣，太霄蕊簡書。","安得松喬子，仙階一授余。","載攬彩虹綏，去登紫雲車。","飄然遠氛俗，志逸如龍攄。"],"tags":[]},{"title":"擬古  其六","content":["曲逆漢功臣，少年嘗窘厄。","巷館雖席門，軒車盡嘉客。","事魏言不從，說楚謀無獲。","來歸隆準公，罄伸圖霸策。","絳灌競生妬，讒非相見迫。","封金欲拂衣，將舉鸞皇翮。","豁達英主心，信遇終無隔。","小節不掩名，勳庸自輝赫。"],"tags":[]},{"title":"擬古  其七","content":["禰衡鸚鵡詞，揮翰無停綴。","狂甚於接輿，才不容當世。","身居桴鼓下，心在雲天際。","黄祖悁忿來，殞之如虎噬。","淺水游巨魚，宜失縱橫勢。"],"tags":[]},{"title":"擬古  其八","content":["玉樹拭不滅，柳带柔堪結。","惠然貞歸心，皎若天山雪。","羅幕生春風，珠簾鑒秋月。","滄波燕又歸，尺書胡斷絕。"],"tags":[]},{"title":"擬古  其九","content":["萱花不須折，安足忘君憂。","青銅莫頻攬，適令驚鬢秋。","謝安壯未仕，定遠晚封侯。","功名俱磊落，時來豈自由。"],"tags":[]},{"title":"擬古  其一○","content":["直言如霜刃，卒發傷人意。","痛貫丹誠中，無與金瘡理。","緘恨若瘢痕，終身難棄置。","伺隙果報時，遂陷無情地。","雖悔安可追，弗反同奔駟。","君子慎樞機，言之豈容易。"],"tags":[]},{"title":"擬古  其一一","content":["楚畹種芳蘭，發生逢早春。","萌芽初蕺蕺，枝葉俄莘莘。","幽叢秋既老，芳氣冬爾薰。","馨香當還風，晻藹來襲人。","百草莫相妬，從之爲爾鄰。","深林莫蓋藏，芬然亦自伸。","朝采暮采來，虹綬瓊瑶人。"],"tags":[]},{"title":"擬古  其一二","content":["天風吹雨來，黄土爲柔埴。","一經女媧手，蹶然含性識。","悲哉商子孫，不能述祖德。","愚樸變澆漓，化之尤費力。"],"tags":[]},{"title":"擬古  其一三","content":["余聞靈鳳膠，可以續繼弦。","又聞返魂香，招魂以其煙。","因念三季時，人爲世態遷。","遷之不自覺，純信成險艱。","中含妬與忌，外即怡溫顔。","覆人如覆舟，先示其甘言。","中夜蹈虎尾，霧海生波瀾。","投彼機會時，傾亡果忽然。","願得靈鳳膠，續之於仁賢。","願得返魂香，返其淳化源。","免令古樂府，高歌行路難。"],"tags":[]},{"title":"擬古  其一四","content":["廣陵秋節半，旗鼓迓靈濤。","鰌沈雲海遠，風激雪山高。","壯哉水濱人，游爲水中豪。","弄濤若平地，輕命如鴻毛。","古稱公無渡，弱渡堪悲號。","憑深良足畏，知險可先逃。","甘言毒人藥，巧笑刳腸刀。","狎玩終罹禍，險甚於滔滔。","昭然聖誡，勉旃於爾曹。"],"tags":[]},{"title":"擬古  其一五","content":["赫赫英豪士，韓侯令子孫。","千金募死士，博浪報君冤。","國耻尚未雪，驥足俄驚奔。","待搏如猛虎，未耀同朝暾。","霸略師黄石，大計當鴻門。","談笑定安危，功業遂隆尊。","鸞皇不啄粟，麒麟不駕轅。","將從赤松遊，高謝漢皇恩。","一旦君臣中，奮宗物論喧。","片詞爲密勿，四皓如飛翻。","進退存亡間，以智爲身潘。"],"tags":[]},{"title":"擬古  其一六","content":["嶧陽生孤桐，擢斡八尺高。","風雨萌枝葉，鸞皇棲羽毛。","天質自含響，衆木非其曹。","斵爲綠綺琴，古人貞金刀。","所製有法象，不敢差釐毫。","重詳舊譜錄，試撫觀均調。","其聲清以廉，聞者不貪饕。","其音安以樂，令人消鬰陶。","彈宮聽於君，君德如軒堯。","彈商聽於臣，臣道如夔皋。","不覺起蹈舞，形逸同翔翱。","願以七寶妝，薦之於天朝。","玉軫朱絲弦，輝華近赭袍。","一彈南薰曲，解慍成歌謠。"],"tags":[]},{"title":"千金答漂母行","content":["止水明沈沈，鑒貌未鑒心。","凡鳳舞蹌蹌，知聲未知音。","楚王欲圖霸，不識韓淮陰。","淮陰漂母家，獨得千黄金。"],"tags":[]},{"title":"雉媒","content":["東風麥壟青，白日桑陰清。","一雉欲媒衆，衆雉無猜情。","五步一飲啄，十步一飛鳴。","闇中觸駭機，鏃發如流星。","洞徹羽毛質，低摧錦繡翎。","却宛若召客，子常非好兵。","讒言既交搆，禍難即隨生。","齊王聽遊說，韓信急功名。","三軍雖罷戍，一命遽遭烹。","古來不疑地，悔吝堪相驚。"],"tags":[]},{"title":"鬻冰詠","content":["赫日生炎暉，鬻冰言及時。","邀利有得色，冰消俄若遺。","兩失俱無猜，雖悔安可追。","仁惠當務遠，勿使失其宜。"],"tags":[]},{"title":"辯惑篇","content":["春樹桃與李，美果終得嘗。","莫樹枳與棘，芒刺還相傷。","君子所樹黨，在擇賢與良。","其黨苟非人，爲禍亦自殃。","蓄者本鉛刀，用欲如干將。","豢者本款段，騁欲侔驌驦。","辨之胡不早，堅冰自履霜。"],"tags":[]},{"title":"江南曲  其一","content":["金蟬飾綠雲，細靨蕊黄新。","南浦解清珮，西谿采白蘋。","密竹映深花，湖山日欲曛。","春腸知已斷，脈脈兩難親。"],"tags":[]},{"title":"江南曲  其二","content":["吳艷若芙蓉，乘舟弄湖水。","照影不知休，雲鬟墜簪珥。","含笑忽迴頭，見人羞欲死。","歸去入花谿，棹濺鴛鴦起。"],"tags":[]},{"title":"江南曲  其三","content":["金陵王氣消，六朝隳霸業。","白雲千古恨，空江照樓堞。","虎丘羅蔓草，姑蘇委楓葉。","懷賢思伍員，靈濤浩難涉。"],"tags":[]},{"title":"贈朱玄進士","content":["憶昔長安道，與君初相識。","密雲滿天來，不見南山色。","美酒斗十千，一醉情歡然。","胸中雲夢澤，眼底高陽客。","狂呼月華人，撫弄雲和瑟。","揮鞭過渭川，館第相留連。","朝簾杏花露，暮樓楊柳煙。","流輝今六稔，交情益相審。","忽忽披君文，如截機頭錦。","過本生天涯，散金常破家。","東方上書志，高欲凌丹霞。","安能常戚促，雀啄秋田粟。","海路與天遥，鸞皇好相逐。"],"tags":[]},{"title":"華清宮詞","content":["繡嶺葱蘢浮瑞氣，雲樓靄闕明珠翠。","禁城緣嶺連九天，一片笙歌如鼎沸。","我恐紫麟丹鳳洲，移於近甸資宸遊。","東將太華爲城雉，北以渭川爲御溝。","又疑西王開月圃，白雲仙都紫雲府。","碧瑶新宮初搆成，借與明皇自爲主。","開元之末天寶初，天下太平方晏如。","萬幾多暇頻遊宴，青門道上馳鑾輿。","長樂岐頭霸陵岸，新豐市井驪山畔。","百里煙波錦繡明，寶馬香車若珠貫。","宮中湯泉瑟瑟文，潺湲長以蘭麝薰。","白玉蓮花蹙飛浪，珠堂繡殿溫如春。","貴妃承恩貌傾國，三千宮女朝霞飾。","謝家有女名阿蠻，歌舞織柔柳無力。","頻喚入宮恩寵厚，金粟臂鐶頒賜得。","秋來嶺上霜月明，光照組練金吾兵。","槐煙柳露咽宮漏，玉笛一轟巖壑驚。","春來嶺下春波綠，夜聽琵琶將理曲。","幽咽輕攏慢撚聲，鸞皇引雛啄珠玉。","嘗記乘輿避暑時，御衣輕似紅蕖絲。","翠輦將遊石渠寺，探得姚崇乘小駟。","往來綠樹影中行，清凉適稱逍遥意。","荔支顔色燕脂紅，生於南海煙瘴中。","南海地遥一萬里，使臣日貢華清宮。","六宮每從鸞輿到，遺珠落翠長安道。","百司既奉玉乘歸，湯宮橫鎖黄金扉。","門戈陛戟旨繡衣，朝鐘暮鼓含清輝。","參差天上朝元閣，往往紫煙飛皓鶴。","至今碧落星宿繁，猶似當時掛珠箔。"],"tags":[]},{"title":"曉鶑","content":["春宵已闌更點急，煙柳濛濛露花溼。","畫堂深邃樓閣寒，碧紗窗中月華入。","早鶑百囀催朝陽，簧言綺語何鏗鏘。","雲飛雨敬夢初破，聞時滿枕梨花香。","聲宛轉，十三弦高指撥軟。","宮喉徵舌多改變，圓於珠，細於線。","韻玲瓏，湘妃調瑟煙靄中。","珠纓寶玦遽相觸，江風細響修篁叢。","或纖柔兮同彩縷，繡得輕煙纖微雨。","或輕麗兮如彩毫，畫成曉景描春朝。","間關歷落意不盡，花中似索鸞皇饒。","逡巡曙色浮林際，菊花毛衣金作袂。","一片蘇張俊辯心，長與春皇巧遊說。"],"tags":[]},{"title":"晚雲曲","content":["高唐晚峰欲生雨，空山啼猿風嘯虎。","春雲數片留南浦，自與鴛鴦共飛舞。"],"tags":[]},{"title":"御溝","content":["春半桃花水初下，一溝潤綠元如砑。","夾道官城數里中，靜稱潺湲明月夜。","千門萬戶建章宮，金鎖橫門溝闇通。","三月花飛若零雨，水聲何處咽香紅。"],"tags":[]},{"title":"惜春詞","content":["春色初從江國來，湖邊楊柳嶺頭梅。","梅花飛雪柳垂带，遞次相將時節催。","春力欺寒過江北，深谷黄鸝生羽翼。","曉月輕煙禁苑啼，南園桃李已成蹊。","就中何處芳菲好，春波飛絮魏王堤。","我憶去年暮春月，京洛新妝丹鳳闕。","天津水綠煙樹深，萬井笙歌牡丹發。","天子鑾輿駕幸時，嵩峰瑞靄籠郊圻。","扈從千官與萬騎，翊衛羽休兼佽飛。","六宮隨駕羅珠翠，諸王從行陪七貴。","香氣成霞金犢車，嗚珂中節虹龍駟。","朱橋細柳端門前，畫舫橫塘會節園。","朝花貴俠珊瑚席，夜燭嬌娥玳惠筵。","西樓殘月深宮漏，明河半沈垂北斗。","縱飲貪歡意未闌，紫陌喧喧人已繁。","玉鈎掛簾開雉尾，曉日赭袍朝至尊。","方今寓止臨清渭，杜門無與天涯異。","殊忘詩酒狂蕩心，但悅琴書高古意。","可惜春芳漸欲歸，五陵煙草方離離。","迴憶當時洛陽道，歌魂空與殘花飛。"],"tags":[]},{"title":"風箏歌","content":["白蘋洲暖春風生，畫樓檻上銀箏鳴。","鏗鏘節奏急復慢，空中一部天樂聲。","三十六宮深窈窕，繡楣藻井光相照。","十三弦上千般聲，朝靄微吟暮煙嘯。","夜來親向月中聞，繁音錯節何紛紜。","碎如鸞鈴與珂珮，巫山隊仗迎湘君。","晚來金屋愁微雨，風細箏聲不全舉。","依希嬪妾怕人知，啾啾切切私相語。","洪纖斷續何所拘，鳳凰著對飛鸞孤。","梧桐枝邊泊未穩，琅玕島上鳴相呼。","有時主奏俄中絕，宮商斗頓如刀截。","杏花露重鴛鴦寒，空見如霜滿庭月。","有時半日全無風，一一暮天樓閣紅。","唯聞鳥雀啄弦上，暖珠寒玉何玲瓏。","清音朝朝與暮暮，誤聲不管周郎顧。","祗嫌雅鄭交奏時，寶鐸丁冬闇相妬。"],"tags":[]},{"title":"聖方平戎歌","content":["玉關秋早霜飛速，代馬新羈逞南牧。","胡人背信闚漢邊，刻箭爲書召戎族。","漁陽烽火照甘泉，疆吏飛牋至御前。","睿謀英武何神速，鑾輿自欲平三邊。","百萬羽林隨駕出，殺氣皇威先破敵。","賊臣喪陣遽奔逃，漳水波清因駐蹕。","宮錦戰袍花鬭新，繡韉珠絡金麒麟。","天顔威武不可犯，垂鞭按轡視羣臣。","金吾隊仗如鱗萃，環衛旌旗徑千里。","漢皇曾上單于臺，壯心磊落侔風雷。","比量英武不足數，聖文神武雙全才。","勢可驅山塞滄海，紫氣逶迤龍鳳蓋。","金花簇歛若星羅，寶細乘輿翼雲旆。","塗山禹帝戮防風，涿鹿蚩尤死戰鋒。","鋒鋩俱染玄黄血，爭如不陳而成功。","示暇皇歡有餘意，御筆題詩饒綺思。","翰林承旨先受宣，西掖詞臣及近侍。","詔命交酬繼和來，君臣道合何如是。","和氣感天天地寧，日融瑞景籠八紘。","風生旗旆翻龍鳳，霜嚴鼓角喧雷霆。","海神來受軍門職，太上禱兵尊帝德。","牢籠萬國頓天綱，天綱恢恢恩信廣。","胡兒潰散何比之，大明升空逃魍魎。","漳川地闊霜草平，合闈會獵布天兵。","六師雄勇一百萬，六班侍衛交縱橫。","鐵衣間耀金鎖甲，鼓旗雜錯槍刀鳴。","霓旌似係單于頸，獵騎如破匈奴營。","鵰鶚猙獰搦狐兔，花驄躍龍驕在御。","弓圓明月金鏃飛，妖狐中鏃駭天機。","兵師會合如波注，山呼萬歲震邊陲。","東海爲樽盛美酒，斟酌酒漿摻北斗。","鸞刀割肉若邱陵，軍聲洶如獅子吼。","三公拜舞百辟隨，鳴珂飛鞚星離離。","雲舒二十有四纛，傳宣罷獵整魚麗。","勝氣威聲壓千古，堪笑驪山稱講武。","直館微臣樂扈隨，太平盛事今親睹。","會看金泥封禪儀，拜章別獻新歌詩。","歌詩何以容易進，爲受文明天子知。"],"tags":[]},{"title":"西樓殘月歌","content":["西樓置酒賓客歡，西樓酒闌夜亦殘。","汪汪月華如玉盤，酒力不禁明月寒。"],"tags":[]},{"title":"倚柱吟","content":["暮春慘慘黄昏雨，零落櫻桃斜掩戶。","未張燈火簾幕深，樓閣巢寒聞燕語。","昔時常說長安好，而今厭走長安道。","蘇秦辨說長卿才，自笑功名胡不早。","人悄悄，倚柱時，情脈脈，無人知。","憐春惜遠情不盡，斜雨兼花闇濕衣。"],"tags":[]},{"title":"李謩吹笛歌","content":["洛陽少年稱李謩，衆推橫笛多功夫。","當時教坊第一部，算得比衣皆不如。","天津楊柳籠橋綠，朧月澹煙何處宿。","不怕金吾禁夜嚴，偷得新翻禁中曲。","曲中次第能記持，盡向喬欄闇譜之。","性聰心慧歸來習，分明把向月中吹。","五音嘈囋相攙出，呼宮吸徵尤奇崛。","誰羨曹綱善琵琶，未說陽陶能觱栗。","纏聲不斷如連環，重聲忽轉如迴山。","清新不比落梅曲，飄颻乍象霓裳翻。","碎節繁音交砉騞，南箕鼓風簫籟窄。","一斛明珠一索穿，撒落金盤催曲拍。","錚摐大抵聲雄豪，歷歷出羣宮調高。","豐隆驚得蛟螭起，雨趁雲隨初嘯嗥。","每到換頭多頓挫，一聲忽迸疑轟破。","玲瓏祇許牙枝催，清脆不容他樂和。","宮城響應聲更輝，夜靜月明諸處聞。","何人懶憶馬南郡，知予已勝桓將軍。","明皇上樓初聽得，聽罷沈呤都不測。","宣令徧詢坊巷中，旋使王人捕入宮。","李謩悉心以實封，皇慈由是寬其罪。","後來落魄如散仙，扁舟玩月江湖天。","繡囊探出金線管，揚眉舐脣徒自憐。","驚神動鬼吹一曲，指法尤高氣海圓。","波浪無風帖然靜，千里水面鋪輕煙。","水族精靈潛鼓舞，老龍變見來相顧。","因將鐵笛相對吹，李謩未識無驚怖。","乃知藝但出衆奇，不獨人知鬼亦知。"],"tags":[]},{"title":"峨嵋山歌","content":["高高百里一屈盤，八十四盤青雲端。","星辰淋灕瀉瀑布，嵐樓雪寺五月寒。","殘陽忽黑雨雹飛，霹靂火著枯杉枝。","登臨慨然小天下，迴時一顧東海涯。","細看朝陽初出時，火精轉毬百尺圍。","曈曈曨曨浮在水，峨眉朝雲已如綺。"],"tags":["峨眉山"]},{"title":"采蓮曲","content":["南谿秋水深淪漣，南村美人來采蓮。","蓮花灼灼葉田田，芳桂輕橈蘭作船。","采采紅蓮幾成束，蓮枝交衮相撐綠。","蓮蕊滿衣金粉撲，蓮子爲盃葉爲足。","唱歌相並畫舸舷，願得采賢如采蓮。","樊姬昔時進燕趙，幾人精彩朝霞鮮。","中有二人賢於己，柔明婉順君王前。","堪嗤羊侃錦繡妾，艷歌留怨朱絲弦。"],"tags":[]},{"title":"紫雲曲","content":["沈沈鸞殿垂珠箔，祥烟瑞氣含樓閣。","三十六宮明月中，夜靜無風花自落。","寶屏珠帳一夢時，靈仙初降趨丹墀。","煙衣霞綬赤瑛珮，鈞天樂部前參差。","合奏鏗鏘向金屋，云是仙鄉紫雲曲。","朱弦遠召舜湘靈，鳳管應呼秦弄玉。","天漢星流夜既闌，露零珠樹彤庭寒。","芙蓉枕上夢初覺，猶聞庭際聲珊珊。","上曉五音十二律，仙曲計持心歷歷。","金線龍頭紅玉笛，新聲吹得情飄逸。","應是夔襄樂府魂，翻得雅音聞至尊。","俾與霓裳羽衣曲，遞相奏向梨花園。"],"tags":[]},{"title":"春洲謠","content":["衣鮫綃兮美人，采白蘋兮水濱。","裊翠翹兮爲飾，步羅襪兮生塵。","兮遠道，萋萋兮芳草，遠山眉兮澹掃。"],"tags":[]},{"title":"夜宴詞","content":["天如瑟瑟盤，恢廓憶萬里。","古稱天傾西北半在地，夜轉繁星磨海水。","逡巡轉上星彩高，北半未定光飄飄。","楚王夜入章華宴，紅綃燭籠滿宮殿。","美人歌舞雲雨迷，不知寒漏催銀箭。"],"tags":[]},{"title":"送春","content":["花菲菲，柳依依，留春不住送春歸。","春歸何處堪圖畫，春盡江南日暮時。","黄鸝啼多芳草遠，青梅子重楊花飛。","人生三萬六千日，與君復有明年期。"],"tags":[]},{"title":"暮雪","content":["北風慘慘生微雪，微雪片片皆橫飛。","梅花柳絮隨人歸，黄雲千里凝無輝。","唯念蓬蒿何處客，縕袍不暖饑且贏。"],"tags":[]},{"title":"短歌行","content":["曉月蒼蒼向煙滅，朝陽焰焰明丹闕。","杜鵑催促躑躅開，鶗鴂已鳴芳草歇。","芳春苦不爲君留，古人勸君秉燭遊。","願與松喬弄雲月，紫泥仙海鸞皇洲。"],"tags":[]},{"title":"贈宋小著","content":["紫皇御天方視事，將擇靈官補仙吏。","金波古殿寒星簾，虹節蜺旌觀就試。","白晰仙人皆尋衣，衣冠森列蟾蜍墀。","寶盤初賜紅霞饌，斗魁挹酒空淋漓。","水精地上宮花折，枝柯渥丹花艷白。","高於建木老於椿，其名仙桂長含春。","又有驪龍長萬尺，波濤爲屋淵爲室。","逆鱗滿頷如鋒鋩，觸之則怒無人當。","旁有明珠夜月光，宛轉炫耀生靈芒。","能探驪珠折得桂，方許驂鸞駕鳳皇，方令碧落爲星郎。","君曾再對珠旒試，君才堪作仙宮吏。","驪珠粲粲蟾枝香，紫煙華綬黄霓裳。","風裝雲馭慣升陟，太霄瀚海嘗翱翱。","願以橫天之鵬爲逸駕，垂天之虹作飛梁。","馳雷走電以驚策，叱風揮雨前啟行。","結水精珮雲錦章，隨君一至於仙鄉。"],"tags":[]},{"title":"琢玉歌","content":["藍谿中，荆山峰，結靈凝粹生羣玉，飛英蕩彩如長虹。","野人初向深崖得，蹋著雲根風雨黑。","滿把晶熒雪霜色，特達天姿幾人識。","治玉之工初琢成，熒熒輝彩鏘鏘聲。","方瑚圓璉薦宗廟，蒼珮玄圭頒帝庭。","堯兵曾用丹浦戰，漢斗已碎鴻門營。","我願琢爲北斗柄，指麾五星齊七政。","庶使陰陽造化機，四時六氣隨吾令。"],"tags":[]},{"title":"酬陳處士詠雪歌","content":["潁川處士情高古，閑卧煙霞向南浦。","忘却簞瓢陋巷貧，耽嗜琴書醉歌舞。","昨日西風生凜冽，江天慘慘陰雲結。","雲色蒼黄千里同，晚來旋旋飛輕雪。","寒條黏綴生梨花，梅飄絮蕩相交加。","危樓粉飾軒窗冷，橫橋玉碾欄干斜。","高人嘯傲吟情動，醉拾江毫呵曉凍。","狂才意度若元白，滿牋靈怪如麟鳳。","因遣橘僮封寄余，門者稱有陳君書。","殿開詠雪六十字，水晶盤中明月珠。","字字纍纍可編貫，句句綿綿意不斷。","恨無瑛瓊奉報酬，勝得美人錦繡段。","君不聞吾皇在上致太平，地不藏珍天降靈。","時聞刺吏奏河清，又報諸侯賀景星。","君心幸有經綸術，休向江湖隠聲迹。","雲眠雪嘯意雖高，爭似金鑾侍赭袍。","不民虹綸十二犗，明月爲鉤釣臣鼇。"],"tags":[]},{"title":"桐谿行","content":["東郊驛樹連理枝，西廟叢篁十丈圍。","堪將輕素命人畫，賫爲方物歸京師。","公署石楠圓似蓋，畫樓北面當廳檜。","桐谿怪石勝太湖，賤如泥土無人愛。","天生彌材地且卑，空山老朽人不知。","人不知，睦州右史作歌詞。"],"tags":["太湖"]},{"title":"苦寒行","content":["昨日北風高，霏霏滿天雪。","千里六出花，六日飛不歇。","深山深一丈，樹木凍欲折。","平地盈數尺，布肆不成列。","覆物生輝光，照人清皎潔。","紫塞羣玉峰，滄溟白銀闕。","篁竹爲琅玕，松風篩玉悄。","官吏來參賀，物情亦感悅。","瘴癘已消除，豐穰及時節。","長吏因疾恚，請假來一月。","病眼爲寒昏，風頭因冷發。","湯藥厭服餌，酒肉悉罷輟。","夾幕映重簾，爐茵與衾袍。","祿粟不憂饑，帑俸無乏絕。","江海主恩深，素餐心激切。","兒童溫且飽，當風泝凜冽。","朝索暖寒酒，暮須湯餠設。","不知有饑寒，燈火夜暖熱。","越人輕活計，舂稅供膏血。","及至風雪時，日給多空竭。","樵蘇與綱捕，負薪冰路滑。","口噤無言語，股慄衣疏葛。","藜藿不充饑，凍餓多不活。","慚惶襦褲恩，徬徨空殞越。","因作苦寒行，聊與兒童說。"],"tags":[]},{"title":"酬桐廬知縣刁衎歌","content":["詔守江西新定郡，二年撫俗誰相問。","白浪青山繞郡城，卧理煙霞稱嘉遯。","帝鄉迢迢天一涯，子牟戀闕人不知。","慷慨情懷何企慕，宋璟政事杜牧詩。","六縣萬家人輯睦，魚鹽利人茶貨足。","公家事簡案牘稀，芳草疏籬映空獄。","楊柳湖邊觀釣魚，芙蓉池上靜看書。","優游天爵浩然性，貴如三入承明廬。","靖節先生來訪我，欣然延入皇堂坐。","歛襟欲坐先發言，捧出尺書雙袖間。","七軸好詞同跪授，儒雅禮豐情意厚。","主人識鑒非延陵，金石何煩榮固陋。","且置瓊瑶未暇看，高談如綺有餘歡。","黄鸝百囀天欲暮，客去斜陽已半軒。","焚香道院無人到，風花拂几收真誥。","却取文編一一看，南朝體制多淵奧。","兩軸七字五字詩，珠貫纍纍樂府詞。","古於禪月畫羅漢，麗於范蠡進西施。","議論精微窮理窟，賦詠升高能體物。","一篇序送周子通，飄飄思若翻冥鴻。","自有滄浪高尚志，因人命筆生詞鋒。","嘗聞水國清輝殿，曾事吳王侍文宴。","田園未遂歸去來，嚴子臺邊知一縣。","古人窮則善一身，達則惠澤如陽春。","一邑生靈如受賜，何須兼濟方爲貴。","金門吏隠能安身，何必棄官爲逸人。","桐廬山水幸堪賞，歌詩酬唱且相親。"],"tags":["庐山"]},{"title":"贈別琅邪評事兼寄兩制舊交","content":["醴泉少府王評事，秀氣神清好奇異。","讀書擊劍善彈琴，仲容信是青雲器。","我從蜀國來咸秦，長安久客多風塵。","因此移居清渭北，與君在彼初相識。","相識經今二十年，支離契闊長相憶。","去年罷直西掖垣，君亦醴泉方解官。","關中路遥宛丘道，不遠千里來相看。","我忝淮陽知郡事，郡齋喜聞嘉客至。","槐花橫時初到來，菊花開時言欲迴。","主人苦留留不住，爲君采菊登高臺。","高臺臨古道，北走還京秋已老。","白日遠長安，西歸出關天已寒。","神仙作尉道雖在，骨肉爲累心且寬。","與君俱年五十一，老去時光轉堪惜。","況今秋暮冬欲殘，七十唯餘十八年。","未知十八年之間，悲歡得喪與險艱。","到得七十即爲幸，此外浮生何足言。","明日正逢重九日，未忍與君張祖席。","樽前新菊含露滋，茱萸丹實星離離。","茱萸擷芳菊延壽，壽酒滿滿莫固辭。","淮陽郡吏若早替，帝鄉即有相見期。","兩制交朋若相問，爲我勤勤多謝之。"],"tags":[]},{"title":"酬宋湜賈黄中二學士菊花之什兼呈諸廳學士","content":["靖節先生曾賞菊，東籬有霜花正開。","翰林主人共賞菊，北門吟詠有餘才。","一唱再和才力健，兼金酬以瑛瓊瑰。","善歌使人繼其志，遠寄淮陽知郡吏。","淮陽郡中方燕居，跪讀重緘尺素書。","中有五章章八句，復有三章同一處。","五章千葉菊花詞，一章副翰學士詩。","一章酬和季左司。","人前再讀與三復，人從日邊初到時。","歛手先問諸學士，駭目乍闚文字奇。","兩制別來今已久，朝寄苑丘權太守。","眼底唯嫌簿領繁，耳冷不聞騷雅言。","重陽錫宴不得與，湛露空思奉至尊。","忽捧新詩若爲意，聞詩勝得千金賜。","受知益感恩顧深，吟賞請言清麗致。","清如玉樹生天風，麗若露花開錦宮。","水精盤中置明月，絳火珊瑚枝葉紅。","珍則難酬青玉案，文律詞鋒併化工。","因事喻懷堪自惜，神化丹青與刀尺。","丹青暈淡刀尺裁，先春雪中生早梅。","春饒桃李及時發，牡丹占斷芳菲來。","芍藥羞人嬌且妬，玫瑰倚欄笑欲語。","帝里春從何處歸，巫山雨散朝雲飛。","遺紅墮翠歸天下，不失年年三月期。","天生百卉各有時，彼何太盛此何遲。","兼葭蒼蒼凝白露，西風蕭蕭向秋暮。","月華籬落有霜華，映籬叢薄生黄花。","花寒葉冷無蜂蝶，固無寶馬與香車。","每因九月當重九，暫時采擷浮樽酒。","金鈿浮動萬歲盃，爲君慶祝南山壽。","菊不能言爲作歌，金壺酒傾生綠波。","重臺千葉若堪賞，栽培好近金鑾坡。"],"tags":[]},{"title":"進瑞雪歌","content":["聖德昭彰動天地，歲歲豐穰爲上瑞。","明年有閏節氣遲，冬深有雪方及時。","三農但喜及時雪，天心帝力豈得知。","臣忝頌條居近輔，勸課農桑理輿賦。","宛丘之下爲封部，宣布皇恩愧襦褲。","王澤流而有頌聲，因而拜手獻歌行。","歌云歲云暮兮日云暮，白雲初向斜陽度。","斜陽韜掩雲舒布，慘慘陰風生北戶。","風來带得霏霏花，花輕片片如瓊葩。","凍黏寒綴紛交加，陌上逡巡鋪玉沙。","琪樹瑶臺相間出，落梅墮絮初堆積。","映箔橫沾翡翠紋，拂窗斜度瑠璃隙。","飄飄千里度龍山，袤丈蕭關與玉關。","海上銀臺對金闕，水精簾櫳鑒明月。","萬年枝上夜輝光，上林先似梨花發。","黎元有望既滿望，手足舞之而蹈之。","因思去歲在京師，國家將議改元時。","時雪未呈盈尺瑞，百神奔走應禱祈。","海風吹起澄江練，織女金刀碎裁剪。","剪作天花撒翠微，茫茫六合生光輝。","明月宮中玉臼杵，霜兔擣藥雲母飛。","風篩乍似琅玕寶，翔鸞飛下啄瑶墀。","金門廊廡龍尾道，賀雪千官趁朝早。","吾皇爲喜表豐年，六出飛花不令掃。","樞相侍臣初奉宣，宣赴中書賜御筵。","光祿移厨供玉饌，上樽賜酒中官勸。","宣令不醉不得歸，席上仍令各賦詩。","詩成封進同奏謝，御制歌行競傳寫。","拜舞歡呼感聖明，千年遭遇作門生。","微臣忝幸在兩制，得以歌詩樂太平。","而今出典淮陽郡，組綬輝華佩金印。","才微任重副憂勤，履薄臨深守廉慎。","聖人德澤如陽春，陽春及物無不均。","微臣懷抱如葵藿，葵藿向陽堪喻身。","今因瑞雪獻歌詠，西垣再願縯絲綸。"],"tags":[]},{"title":"留別句中正學士","content":["玉人欲歸留不住，南山出雲作朝雨。","雨中却柅使車輪，主人重得延嘉賓。","嘉賓有詩留別我，句句高奇字字新。","新若新花凝宿露，高似秋天曉星布。","奇於雲起成峰巒，鮫人淚珠盈玉盤。","浪大月照如金線，金線交加珠可貫。","玦離環合間珠圓，風生玉步聲珊珊。","珍奇若此爲重賜，齋沐焚香然後看。","三復吟看既忘倦，命筆和來才思緩。","桃李難酬瓊玖珍，野老美芹聊贄獻。","與君俱是錦江人，今幸星軺來過陳。","鄉情交分忍輕別，少留可待早秋辰。","秋光月華伴行色，步步隨君歸紫宸。"],"tags":[]},{"title":"送韓援赴闕","content":["逢君南浦落花時，送君南浦草離離。","離魂自與白雲斷，兩槳去時乘夕暉。","昔時漢家稱八使，登車便有澄清意。","吾皇宵旰念黎民，歌詠皇華遣使臣。","昭文館殿選學士，巡撫使名名號新。","二人分得淮南道，人自日邊來既早。","敷宣朝旨達君恩，淮陽父老私有言。","言逢太平歌且舞，利病達聰皆悉聞。","我昔南宮與西掖，後來謫宦爲遷客。","慶澤量移往單州，長淮塗次泊孤舟。","昌黎工部未相識，一見怡然如舊遊。","詩酒論交各相許，何如李白杜工部。","海上往來將月餘，煙波寄詩兼寄書。","書裏情深若江漢，詩中意重若瓊琚。","今說歸京忍輕別，別夜波光蕩明月。","若到朝廷話鄙夫，爲說子牟心戀闕。","闕下交游憶者誰，翰林蘇畢韓損之。","憑君與達相思意，夢向金鑾欵北扉。"],"tags":[]},{"title":"思歸引","content":["河朔受詔書，移官向湖外。","初問禁法茶，次問丁身稅。","稅口微四百，茶利高十倍。","老死及充軍，縣籍方消退。","采摘不入官，公家定科罪。","何以升平時，遺民猶未泰。","何以在位者，興利不除害。","我願罷秩歸，天顔請轉對。","一言如沃心，恩波必霶霈。"],"tags":[]},{"title":"歸去來","content":["歸去來，詩不云乎，王事一埤遺我兮。","終日孜孜，心力疲勞齒髮衰。","爾今已年五十二，前去七十幾多時。","爾性雖拙頗好學，爾才雖短頗好詩。","文學歌詩之外非樂爲。","金門玉堂若無分，隨分官職胡不歸。","苟能遣得婚嫁累，又何苦憂伏臘資。","爾不聞仲尼曰，飯疏食飲水。","曲肱而枕之，樂亦在其中，浮雲富貴非爾宜。","表聖表聖，爾當念茲而在茲，勿使無其實而有其詞。","爾若捨靈龜而觀朵頤，無乃見爾癡爾癡。"],"tags":[]},{"title":"送僧歸天寧萬年禪院","content":["帝里來朝謁，林泉却憶歸。","得詩從史閣，掃石向巖扉。","雲伴離丹闕，猿窺換紫衣。","天台壽昌寺，山水有光輝。"],"tags":[]},{"title":"望西林寺","content":["憶昔嘉州歲已周，西林僧舍未曾遊。","可憐遥見如圖畫，竹箐南邊露寺樓。"],"tags":[]},{"title":"句  其一","content":["下車逢歲歲旱，禱廟望秋成。","火輪轉曈矓，赤日彌高明。","稻苗已枯死，麥壠不堪耕。"],"tags":[]},{"title":"句  其二","content":["自知不是明時用，爛額焦頭力謾多。"],"tags":[]},{"title":"句  其三","content":["郭璞書臺古釣灣。"],"tags":[]},{"title":"句  其四","content":["高高百里一屈盤，八十四盤青雲端。"],"tags":[]},{"title":"句  其五","content":["諸峰居蜀右，夕翠染巴東。"],"tags":[]}]}
