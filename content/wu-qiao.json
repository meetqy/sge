{"title":"伍喬","children":[{"title":"寄張學士洎","content":["不知何處好消憂，公退携壺即上樓。","職事久參侯伯幕，夢魂長遶帝王州。","黄山嚮晚盈軒翠，黟水含春繞郡流。","遥想玉堂多暇日，花時誰伴出城遊。"],"tags":[]},{"title":"僻居酬友人","content":["僻居惟愛近林泉，幽徑閒園任蘚連。","向竹掩扉隨鶴息，就溪安石學僧禪。","古琴带月音聲正，山果經霜氣味全。","多謝故交憐樸野，隔雲時復寄佳篇。"],"tags":[]},{"title":"遊西禪","content":["遠岫當軒列翠光，高僧一衲萬緣忘。","碧松影裏地長潤，白藉花中水亦香。","雲自雨前生凈石，鶴于鐘後宿長廊。","遊人戀此吟終日，盛暑樓臺早有凉。"],"tags":[]},{"title":"僻居謝何明府見訪","content":["公退琴堂動逸懷，閒披烟靄訪微才。","馬嘶窮巷蛙聲息，轍到衡門草色開。","風引柳花當坐起，日將林影入庭來。","滿齋塵土一床蘚，多謝從容水飯回。"],"tags":[]},{"title":"冬日道中","content":["去去天涯無定期，瘦童羸馬共依依。","暮烟江口客來絕，寒葉嶺頭人住稀。","带雪野風吹旅思，入雲山火照行衣。","釣臺吟閣滄洲在，應爲初心未得歸。"],"tags":[]},{"title":"遊西山龍泉禪寺","content":["疊巘層峰坐可觀，枕門流水更潺湲。","曉鐘聲徹洞溪遠，夏木影籠軒檻寒。","幽徑乍尋衣屨潤，古堂頻宿夢魂安。","因嗟城郭營營事，不得長遊空鬢殘。"],"tags":[]},{"title":"宿灊山","content":["一入仙山萬慮寬，夜深寧厭倚虛欄。","鶴和雲影宿高木，人带月光登古壇。","芝朮露濃溪塢白，薜蘿風起殿廊寒。","更陪羽客論真理，不覺初鐘叩曉殘。"],"tags":[]},{"title":"寄史處士","content":["長羨閒居一水湄，吟情高古有誰知。","石樓待月橫琴久，漁浦經風下釣遲。","僻塢落花多掩徑，舊山殘燒幾侵籬。","松門別後無消息，早晚重應躡屐隨。"],"tags":[]},{"title":"僻居秋思寄友人","content":["門巷秋歸更寂寥，雨餘閒砌委蘭苗。","夢迴月夜蟲吟壁，病起茅齋藥滿瓢。","澤國舊遊關遠思，竹林前會負佳招。","身名未立猶辛苦，何許流年晚鬢凋。"],"tags":[]},{"title":"寄落星史虛白處士","content":["白雲峰下古溪頭，曾與提壺爛熳遊。","登閣共看彭蠡水，圍爐相憶杜陵秋。","棋玄不壓通高品，句妙多容隔歲酬。","別後相思時一望，暮山空碧水空流。"],"tags":[]},{"title":"九江旅夜寄山中故人","content":["弱柳風高遠漏沈，坐來難便息愁吟。","江城雪盡寒猶在，客舍燈孤夜正深。","塵土積年粘旅服，關山無處寄歸心。","此時遥羨閒眠侶，靜掩雲扉卧一林。"],"tags":[]},{"title":"聞杜牧赴闕","content":["舊隠匡廬一草堂，今聞携策謁吾皇。","峽雲難卷從龍勢，古劍終騰出土光。","開翅定期歸碧落，濯纓寧肯問滄浪。","他時得意交知仰，莫忘裁詩寄釣鄉。"],"tags":["庐山"]},{"title":"題西林寺水閣","content":["竹翠苔花遶檻濃，此亭幽致詎曾逢。","水分林下清泠派，山峙雲間峭峻峰。","怪石夜光寒射燭，老杉秋韻冷和鐘。","不知來往留題客，誰約重尋蓮社蹤。"],"tags":[]},{"title":"林居喜崔三博遠至","content":["幾日區區在遠程，晚烟林徑喜相迎。","姿容雖有塵中色，巾屨猶多嶽上清。","野石靜排爲坐榻，溪茶深煮當飛觥。","留連話與方經宿，又欲携書別我行。"],"tags":[]},{"title":"觀華夷圖","content":["別手應難及此精，須知攢簇自心靈。","始於毫末分諸國，漸見圖中列四溟。","關路欲伸通楚勢，蜀山俄聳入秦青。","筆端盡現寰區事，堪把長懸在戶庭。"],"tags":[]},{"title":"廬山書堂送祝秀才還鄉","content":["束書辭我下重巔，相送同臨楚岸邊。","歸思幾隨千里水，離情空寄一枝蟬。","園林到日酒初熟，庭戶開時月正圓。","莫使蹉跎戀疏野，男兒酬志在當年。"],"tags":["庐山"]},{"title":"暮冬送何秀才毘陵","content":["匹馬嘶風去思長，素琴孤劍稱戎裝。","路塗多是過殘歲，杯酒無辭到醉鄉。","雲傍水村凝冷片，雪連山驛積寒光。","毘陵城下饒嘉景，回日新詩應滿堂。"],"tags":[]},{"title":"龍潭張道者","content":["碧洞幽巖獨息心，時人何路得相尋。","養生不說憑諸藥，適意惟聞在一琴。","石徑掃稀山蘚合，竹軒開晚野雲深。","他年功就期飛去，應笑吾徒多苦吟。"],"tags":[]},{"title":"晚秋同何秀才溪上","content":["閒步秋光思杳然，荷藜因共過林烟。","期收野藥尋幽路，欲採溪菱上小船。","雲吐晚陰藏霽岫，柳含餘靄咽殘蟬。","倒尊盡日忘歸處，山磬數聲敲暝天。"],"tags":[]},{"title":"送江少府授延陵後寄","content":["五老雲中勤學者，遇時能不困風塵。","束書西上謁明主，捧檄南歸慰老親。","別館友朋留醉久，去程烟月入吟新。","莫因官小慵之任，自古鸞棲有異人。"],"tags":[]},{"title":"觀山水障子","content":["功績精妍世少倫，圖時應倍用心神。","不知草木承何異，但見江山長带春。","雲勢似離巖底石，浪花如動岸邊蘋。","更疑獨泛漁舟者，便是其中舊隠人。"],"tags":[]},{"title":"句","content":["積靄沈諸壑，微陽在半峰。"],"tags":[]}]}
