{"title":"錢昭度","children":[{"title":"雨霧剡溪","content":["剡溪風雨霽，航葦重行行。","到處楊柳色，幾家荷葉聲。","噪蟬金鼎沸，游水玉壺清。","最喜魚梁伴，歸帆的的輕。"],"tags":[]},{"title":"懷會稽","content":["斗牛星外翻成夢，巢鳥枝南略寄身。","越國荷花八百里，別來誰是採蓮人。"],"tags":[]},{"title":"詠方池","content":["東道主人心匠巧，鑿開方石貯漣漪。","夜深却被寒星映，恰似仙翁一局棋。"],"tags":[]},{"title":"贈白校書","content":["袖裏青鋒秋水寒，誰疑雙燕是金丸。","出門風雨如何去，空有霜髭在玉盤。"],"tags":[]},{"title":"憶具區","content":["平生愛具區，島嶼夾陂湖。","竹雨籠鸂鶒，花煙濕鷓鶘。","神仙疑有宅，魚鼇自爲都。","何事勞長想，機雲本是吳。"],"tags":[]},{"title":"野水","content":["野水不如璧，澄心不覺勞。","與天無表裏，共月見分毫。","綠好磨長劍，清宜泛小舠。","淡交今已矣，惆悵越波濤。"],"tags":[]},{"title":"菊","content":["曾見春花落萬紅，不然隨雨即隨風。","如何得到重陽日，浮在陶家酒盞中。"],"tags":[]},{"title":"春陰","content":["語燕初飛隴麥青，春雲將雨滯行人。","雲間若有金烏賣，應被豪家占得春。"],"tags":[]},{"title":"野墅夏晚","content":["一抹生紅畫杏腮，半園沈綠鎖桐材。","黄蜂衙退海潮上，白蟻戰酣山雨來。","睡思幾家金带枕，酒香何處玉交杯。","太陽西落波東去，惆悵無人喚得歸。"],"tags":[]},{"title":"句  其一","content":["西南片月充腸冷，二八飛泉繞齒寒。"],"tags":[]},{"title":"句  其二","content":["磻溪重得呂，維嶽再生申。"],"tags":[]},{"title":"句  其三","content":["雨被北風吹作雪，水愁東海亦成冰。"],"tags":[]},{"title":"句  其四","content":["東北風吹大庚嶺，西南日映小寒天。"],"tags":[]},{"title":"句  其五","content":["三年別館風吹入，萬里長沙月照來。"],"tags":[]},{"title":"句  其六","content":["人間路到三峰盡，天下秋隨一葉來。"],"tags":[]},{"title":"句  其七","content":["西北高樓在，東南王氣銷。"],"tags":[]},{"title":"句  其八","content":["繡帔夢驚中酒處，朱門人語上朝時。"],"tags":[]},{"title":"句  其九","content":["船中聞雁洞庭夜，床下有蛩長信秋。"],"tags":["洞庭湖"]},{"title":"句  其一○","content":["風欲拋高雨壓沉，黄昏前後五更深。"],"tags":[]},{"title":"句  其一一","content":["閼氏纔聞易妾名，歸期長似俟河清。"],"tags":[]},{"title":"句  其一二","content":["荷揮萬朵玉如意，蟬弄一聲金錯刀。"],"tags":[]},{"title":"句  其一三","content":["長憶錢塘江上望，酒樓人散雨千絲。"],"tags":["钱塘江"]},{"title":"句  其一四","content":["蕎麥花殘小雪飛。"],"tags":[]},{"title":"句  其一五","content":["南人如問雪，向道是楊花。"],"tags":[]},{"title":"句  其一六","content":["伯禹無端教鮮食，水中魚盡不知休。"],"tags":[]}]}
