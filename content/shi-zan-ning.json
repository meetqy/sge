{"title":"釋贊寧","children":[{"title":"寄題明月禪院二首  其一","content":["參差峰岫晝雲昏，入望交蘿濁浪奔。","震澤湧山來北岸，華陽連洞到東門。","日生樹掛紅霞脚，風起波摇白石根。","聞有上方僧住處，橘花林下採蘭蓀。"],"tags":[]},{"title":"寄題明月禪院二首  其二","content":["積翠湖心迤邐長，洞臺蕭寺兩交光。","鳥行黑點波濤白，楓葉紅連橘柚黄。","人我絕時隈樹石，是非來處接帆檣。","如何遂得追遊性，擺却營營不急忙。"],"tags":[]},{"title":"夜吟","content":["獨坐閒吟野思清，秋庭蕭索暮烟輕。","孤燈欲灺月未上，萬籟寂然蛩一聲。"],"tags":[]},{"title":"居天柱山","content":["四野豁家庭，柴門夜不扃。","水邊成半偈，月下了殘經。","雖逐諸塵轉，終歸一念醒。","未知斯旨者，萬役盡勞形。"],"tags":[]},{"title":"秋日寄人","content":["白鳥行從山嘴沒，青鷗羣向水湄分。","松齋獨坐誰爲侶，數片斜飛檻外雲。"],"tags":[]},{"title":"括浙江潮候","content":["午未未未申，申卯卯辰辰。","巳巳巳午午，朔望一般輪。"],"tags":[]},{"title":"落花","content":["蝶醉蜂狂香正濃，晚來階下墜衰紅。","開時費盡陽和力，落處難禁一陣風。"],"tags":[]},{"title":"悟空塔","content":["浮圖蕭瑟入虛空，一聚全身罔像中。","傳馬祖心開佛印，識龍潛主示神通。","毫光委墜江樓月，道氣馨香海岸風。","此地化緣才始盡，更於何處動魔宮。"],"tags":[]},{"title":"句  其一","content":["山黛淺深春氣力，浪花開合水工夫。"],"tags":[]},{"title":"句  其二","content":["草濃春逕狹，樹密晚窗陰。"],"tags":[]},{"title":"句  其三","content":["登樓千里月，欹枕一聲蟬。"],"tags":[]},{"title":"句  其四","content":["要路花爭發，閒門草易荒。"],"tags":[]},{"title":"句  其五","content":["與閑爲活計。"],"tags":[]},{"title":"句  其六","content":["何用密防姦。"],"tags":[]}]}
