{"title":"王嵒","children":[{"title":"題嚴君觀","content":["寒雲古木罩星臺，凡骨仙蹤信可哀。","二十年前曾此到，一千年內未歸來。"],"tags":[]},{"title":"山中有所思","content":["零零夜雨漬愁根，觸物傷離好斷魂。","莫怪杜鵑飛去盡，紫微花裏有啼猿。"],"tags":[]},{"title":"燕","content":["一巢功績破春光，絮落花殘兩翅狂。","月樹風枝不棲去，强來言語泥雕梁。"],"tags":[]},{"title":"貧女","content":["難把菱花照素顔，試臨春水插花看。","木蘭船上遊春子，笑指荆釵下遠灘。"],"tags":[]},{"title":"杪春寄友人","content":["何處相逢萬事忙，卓家樓上百淘香。","明朝漸近山僧寺，更爲殘花醉一場。"],"tags":[]},{"title":"回舊山","content":["庾家樓上謝家池，處處風烟少舊知。","明日落花誰共醉，野溪猿鳥恨歸遲。"],"tags":[]},{"title":"殘冬客次資陽江","content":["淡雲殘雪簇江天，策蹇遲回客興闌。","持鉢老僧來咒水，倚船商女待搬灘。","沙翹白鷺非真靜，竹映繁梅奈苦寒。","阮籍莫嗟歧路異，舊山溪畔有漁竿。"],"tags":[]},{"title":"句  其一","content":["何人輕大厦，放爾偃深雲。"],"tags":[]},{"title":"句  其二","content":["高僧慣來看，踏破綠苔紋。"],"tags":[]},{"title":"句  其三","content":["暗穿地脈龍先覺，密贊天工雨不知。"],"tags":[]},{"title":"句  其四","content":["溪分澗奪朝宗晚，殘月殘雲信所之。"],"tags":[]},{"title":"句  其五","content":["朝宗任疊千重浪，捧日能消幾片雲。"],"tags":[]},{"title":"句  其六","content":["多慚亦偶休明代，擊壤空隨野老羣。"],"tags":[]},{"title":"句  其七","content":["飛來疑是鶴，下處却尋魚。"],"tags":[]}]}
