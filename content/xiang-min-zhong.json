{"title":"向敏中","children":[{"title":"寄寇平仲","content":["九萬鵬霄振翼時，與君同折月中枝。","細思淳化持衡者，得到于今更有誰。"],"tags":[]},{"title":"春暮  其一","content":["恨別春歸酒滿杯，殘芳繚繞舊亭臺。","不甘淑景隨風變，剛被炎光繼日催。","弱柳綠濃還易合，夭桃紅盡更難開。","明年復與君相約，重遣陽和早到來。"],"tags":[]},{"title":"春暮  其二","content":["落紅庭院綠池塘，語燕啼鶑亦可傷。","霽柳吹花春已老，暄槐成幄日初長。"],"tags":[]},{"title":"春暮  其三","content":["蜂蝶如知春已歸，雨餘鶑亦縷金衣。","東風盡把楊花翦，吹作滿城輕雪飛。"],"tags":[]},{"title":"桃花","content":["千朵穠芳倚檻斜，一枝枝綴亂雲霞。","憑君莫厭臨風看，占斷春光是此花。"],"tags":[]},{"title":"偶吟遣懷","content":["昔爲宰輔居黄閣，今作元戎控夏臺。","萬里蒼黔漸受賜，一方清晏有何才。","紫宸杳杳彌年別，紅旆翩翩映日開。","將相官榮如我少，不須頻獻手中杯。"],"tags":[]},{"title":"呈知鄜州何士宗","content":["勳將鐘鼓堪銘鏤，業爲皇王致太平。","貔虎有威開玉帳，犬戎無戰卧金鉦。"],"tags":[]},{"title":"游浄居寺","content":["四面煙嵐合，吟魂到便清。","亂山供遠翠，幽竹送寒聲。","磬韻聽時歇，雲根望處生。","塵機閑擺落，潛得笑浮榮。"],"tags":[]},{"title":"峽山飛來寺","content":["峽山勝地安禪處，萬仞危橋壓要津。","世上豈知名利路，浪中空笑往來人。","倚門怪石狂遮面，入座寒雲碎遶身。","日暮西風懶回首，滿林幽鳥語聲頻。"],"tags":[]},{"title":"題義門胡氏華林書院","content":["岑樓高架郁嵯峨，幾度憑欄發浩歌。","春樹鳥聲當戶巧，夕陽山色卷帘多。","花凝玉勒含煙露，酒泛金樽醉綺羅。","自是梁園知好客，不妨車馬日相過。"],"tags":[]},{"title":"延安守歲","content":["律管風生消暮景，塞原煙靜絕妖氛。","坐移殘燭光陰變，故舊年華一夜分。"],"tags":[]},{"title":"句","content":["四時常有煙棚合，三月猶無菜甲生。"],"tags":[]},{"title":"存目","content":["詩題：寄寇平仲首句：玉殿登科四十年。"],"tags":[]}]}
