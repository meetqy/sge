{"title":"呂蒙正","children":[{"title":"尹洛日作","content":["昔作儒生謁貢闈，今提相印出黄扉。","九重鵷鷺醉中別，萬里煙霄達了歸。","鄰叟盡垂新鶴髮，故人猶著舊麻衣。","洛陽謾道多才子，自嘆遭逢我稀。"],"tags":[]},{"title":"讀書龍門山土室作","content":["八灘風急浪花飛，手把漁竿傍釣磯。","自是釣頭香餌別，此心終待得魚歸。"],"tags":[]},{"title":"行經鴻溝","content":["溝中流水已成塵，溝畔荒凉起暮雲。","大抵關河須一統，可能天地更平分。","烟橫綠野山空在，樹倚高原日漸曛。","方憑征鞍思往事，數聲風笛馬前聞。"],"tags":[]},{"title":"題闕里","content":["南沂西泗繞晴霞，北岱東蒙擁翠華。","萬里冠裳王者會，千年鄒魯聖人家。","高林蔽日無巢鳥，古碣埋雲半吐花。","瞻望宮牆空佝僂，敢從滄海問津涯。"],"tags":[]},{"title":"岳陽樓望洞庭","content":["八月寒濤濺碧空，片帆悠颺信秋風。","探珠直待驪龍睡，莫遣迷津浩渺中。"],"tags":["洞庭湖","岳阳楼"]},{"title":"句  其一","content":["怪得池塘春水滿，夜來風雨起南山。"],"tags":[]},{"title":"句  其二","content":["挑盡寒燈夢不成。"],"tags":[]},{"title":"句  其三","content":["撥盡寒爐一夜灰。"],"tags":[]}]}
