{"title":"查道","children":[{"title":"送張無夢歸天台  其一","content":["天台峻極橫海濱，金庭紫洞多真人。","先生舍道心照鄰，上有羲軒爲逸民。","玉韞深山珠在水，圓折如虹難自晦。","萬乘知名欲見之，來謁西清頻召對。","亭亭孤雲本無心，琅琅仙骨時所欽。","牢讓賜金兼好爵，俄辭堯闕復丘林。","事載緹紬誠可貴，跡寄煙霞愈無累。","還同麟鳳遇皇明，暫出巖扃作祥瑞。"],"tags":[]},{"title":"送張無夢歸天台  其二","content":["台嶽幽人興不凡，携筇相別欵柴關。","高情共樂皇風遠，真氣潛通浩劫間。","綠綺靜聞沉俗格，榴花深引漬童顔。","再聽玄旨知何日，時望片雲歸故山。"],"tags":[]},{"title":"登岱","content":["凌空疊嶂絕凡埃，青帝高居絳節開。","捧出海天紅日近，迓將蓬島碧霞來。","石閭閃爍迎陽洞，玉簡光華封禪臺。","一自祥符禋祀後，太平頂上最崔巍。"],"tags":[]},{"title":"句","content":["白銅鞮側花迷塢，解佩江邊柳拂青。"],"tags":[]}]}
