{"title":"譚用之","children":[{"title":"塞上  其一","content":["秋風漢北雁飛天，單騎那堪遶賀蘭。","磧暗更無巖樹影，地平時有野燒瘢。","貂披寒色和衣冷，劍佩胡霜隔匣寒。","早晚橫戈似飛尉，擁旄深入異田單。"],"tags":[]},{"title":"塞上  其二","content":["鉢略城邊日欲西，遊人却憶舊山歸。","牛羊集水烟黏步，鵰鶚盤空雪滿圍。","獵騎靜逢邊氣薄，戍樓寒對暮烟微。","橫行總是男兒事，早晚重來似漢飛。"],"tags":[]},{"title":"贈索處士","content":["不將桂子種諸天，長得尋君水石邊。","玄豹夜寒和霧隠，驪龍春暖抱珠眠。","山中宰相陶弘景，洞裏真人葛稚川。","一度相思一惆悵，水寒烟澹落花前。"],"tags":[]},{"title":"別雒下一二知己","content":["金鼎光輝照雪袍，雒陽春夢憶波濤。","塵埃滿眼人情異，風雨前程馬足勞。","接塞峨眉通蜀險，過山仙掌倚秦高。","別來無限幽求子，應笑區區味六韜。"],"tags":[]},{"title":"約張處士遊梁","content":["莫學區區老一經，夷門關吏舊書生。","晉朝滅後無中散，韓國亡來絕上卿。","龍變洞中千谷冷，劍橫天外八風清。","好携長策干時去，免逐漁樵度太平。"],"tags":[]},{"title":"送友人歸青社","content":["鵰鶚途程在碧天，綵衣東去復何言。","二千賓客舊知己，十二山河新故園。","吟看桂生溪月上，醉聽鯤化海濤翻。","好期聖代重相見，莫學袁生老竹軒。"],"tags":[]},{"title":"送丁道士歸南中","content":["孤雲無定鶴辭巢，自負焦桐不說勞。","服藥幾年期碧落，驗符何處呪丹毫。","子陵山曉紅雲密，青草湖平雪浪高。","從此人稀見蹤跡，還應選地種仙桃。"],"tags":[]},{"title":"月夜懷寄友人","content":["劍氣徒勞望斗牛，故人別後阻仙舟。","殘春謾道深傾酒，好月那堪獨上樓。","何處是非隨馬足，由來得喪白人頭。","清風未許重携手，幾度高吟寄水流。"],"tags":[]},{"title":"閒居寄陳山人","content":["閒居何處得閒名，坐掩衡茅損性靈。","破夢曉鐘聞竹寺，沁心秋雨浸莎庭。","甕邊難負千杯綠，海上終眠萬仞青。","珍重先生全太古，應看名利似浮雲。"],"tags":[]},{"title":"憶南中","content":["碧江頭與白雲門，別後秋霜點鬢根。","長記學禪青石寺，最思共醉落花村。","林間竹有湘妃淚，窗外禽多杜宇魂。","未棹扁舟重回首，采薇收橘不堪論。"],"tags":[]},{"title":"寄友人","content":["病多慵引架書看，官職無才思已闌。","穴鳳瑞時來却易，人龍別後見何難。","琴樽風月閒生計，金玉松筠舊歲寒。","早晚烟村碧江畔，掛罾重對蓼花灘。"],"tags":[]},{"title":"別江上一二友生","content":["國風千載務重華，須逐浮雲背若耶。","無地可歸堪種玉，有天教上且乘槎。","白綸巾卸蘇門月，紅錦衣裁御苑花。","他日成都却回首，東山看取謝鯤家。"],"tags":[]},{"title":"寄岐山林逢吉明府","content":["岐山高與隴山連，製錦無私服晏眠。","鸚鵡語中分百里，鳳凰聲裏過三年。","秦無舊俗雲烟媚，周有遺風父老賢。","莫役生靈種楊柳，一枝枝折灞橋邊。"],"tags":[]},{"title":"感懷呈所知","content":["十年流落賦歸鴻，誰傍昏衢駕燭龍。","竹屋亂烟思梓澤，酒家疏雨夢臨邛。","千年別恨調琴懶，一片年光覽鏡慵。","早晚休歌白石爛，放教歸去卧羣峰。"],"tags":[]},{"title":"江上聞笛","content":["誰爲梅花怨未平，一聲高喚百龍驚。","風當閶闔庭初靜，月在姑蘇秋正明。","曲盡綠楊涵野渡，管吹青玉動江城。","臨流不欲殷勤聽，芳草王孫舊有情。"],"tags":[]},{"title":"寄孟進士","content":["依舊池邊草色芳，故人何處憶山陽。","書回科斗江帆暮，曲罷騶虞海樹蒼。","吟望曉烟思桂渚，醉衣殘月夢餘杭。","別來南國知誰在，空對襜褕一斷腸。"],"tags":[]},{"title":"寄閻記室","content":["織錦歌成下翠微，豈勞西去問搘機。","未開水府珠先見，不掘豐城劍自輝。","鼇逐玉蟾攀桂上，馬隨青帝踏花歸。","相逢半是雲霄客，應笑歌牛一布衣。"],"tags":[]},{"title":"幽居寄李秘書","content":["幾年帝里阻烟波，敢向明時叩角歌。","看盡好花春卧穩，醉殘紅日夜吟多。","印開夕照垂楊柳，畫破寒潭老芰荷。","昨夜前溪有龍鬭，石橋風雨少人過。"],"tags":[]},{"title":"貽釣魚李處士","content":["罷吟鸚鵡草芊芊，又泛鴛鴦水上天。","一棹冷涵楊柳雨，片帆香挂芰荷烟。","綠摇江澹萍離岸，紅點雲疏橘滿川。","何處邈將歸畫府，數莖紅蓼一漁船。"],"tags":[]},{"title":"河橋樓賦得群公夜讌","content":["芙蓉簾幕扇秋紅，蠻府新郎夜讌同。","滿座馬融吹笛月，一樓張翰過江風。","杯黏紫酒金螺重，談轉琱璫玉麈空。","深荷良宵慰顦顇，德星池館在江東。"],"tags":[]},{"title":"寄左先輩","content":["狂歌白鹿上青天，可似蘭塘釣紫烟。","萬卷祖龍坑外物，一泓孫楚耳中泉。","翩翾蠻榼薰晴浦，轂轆魚車響夜船。","學取青蓮李居士，一生杯酒在神仙。"],"tags":[]},{"title":"貽費道人","content":["誰如南浦傲烟霞，白葛衣輕稱帽紗。","碧玉蜉蝣迎客酒，黄金轂轆釣魚車。","吟歌雲鳥歸樵谷，卧愛神仙入畫家。","他日鳳書何處覓，武陵烟樹半桃花。"],"tags":[]},{"title":"寄許下前管記王侍御","content":["昔年南去得娛賓，頓遜杯前共好春。","蟻泛羽觴蠻酒膩，鳳銜瑶句蜀牋新。","花憐遊騎紅隨轡，草戀征車碧遶輪。","別後青青鄭南陌，不知風月屬何人。"],"tags":[]},{"title":"秋日圃田送人隨計","content":["僕射陂前是傳郵，去程鵰鶚弄高秋。","吟拋芍藥裁詩圃，醉下茱萸飲酒樓。","向日迥飛駒皎皎，臨風誰和鹿呦呦。","明年二月仙山下，莫遣桃花逐水流。"],"tags":[]},{"title":"途次宿友人別墅","content":["千里崤函一夢勞，豈知雲館共蕭騷。","半簾綠透偎寒竹，一榻紅侵墜晚桃。","蠻酒客稀知味長，蜀琴風定覺弦高。","感君巖下閒招隠，細縷金盤鱠錯刀。"],"tags":[]},{"title":"春日期巢湖舊事","content":["暖掠紅香燕燕飛，五雲仙珮曉相携。","花開鸚鵡韋郎曲，竹亞虯龍白帝溪。","富貴萬場歸紫酒，是非千載逐芳泥。","不知多少開元事，露泣春叢向日低。"],"tags":[]},{"title":"再遊韋曲山寺","content":["鵲巖烟斷玉巢敧，罨畫春塘太白低。","馬踏翠開垂柳寺，人耕紅破落花蹊。","千年勝概咸原上，幾代荒凉繡嶺西。","碧吐紅芳舊行處，豈堪回首草萋萋。"],"tags":[]},{"title":"寄徐拾遺","content":["長竿一繫白龍吟，誰和騶虞發素琴。","野客碧雲魂易斷，故人芳草夢難尋。","天從補後星辰穩，海自潮來島嶼深。","好向明庭拾遺事，莫教玄豹老泉林。"],"tags":[]},{"title":"秋宿湘江遇雨","content":["江上陰雲鎖夢魂，江邊深夜舞劉琨。","秋風萬里芙蓉國，暮雨千家薜荔村。","鄉思不堪悲橘柚，旅遊誰肯重王孫。","漁人相見不相問，長笛一聲歸島門。"],"tags":["写雨","秋天","雨","怀才不遇"]},{"title":"貽南康陳處士陶","content":["白玉堆邊蔣逕橫，空涵二十四灘聲。","老無征戰軒轅國，貧有茅茨帝舜城。","丹鳳晝飛羣木冷，一龍秋卧九江清。","時人莫笑非經濟，還待中原致太平。"],"tags":[]},{"title":"渭城春晚","content":["秦樹朦朧春色微，香風烟煖樹依依。","邊城夜靜月初上，芳草路長人未歸。","折柳且堪吟晚檻，弄花何處醉殘暉。","釣鄉千里斷消息，滿目碧雲空自飛。"],"tags":[]},{"title":"山中春晚寄賈員外","content":["不隨黄鶴起烟波，應笑無成返薜蘿。","看盡好花春卧穩，醉殘紅日夜吟多。","高添雅興松千尺，暗養清音竹數科。","珍重仙曹舊知己，往來星騎一相過。"],"tags":[]},{"title":"貽浄居寺新及第","content":["秋池雲下白蓮香，池上吟仙寄竹房。","閒頌國風文字古，靜消心火夢魂凉。","三春蓬島花無限，八月銀河路更長。","此境空門不曾有，從頭好語與醫王。"],"tags":[]},{"title":"江邊秋夕","content":["千鍾紫酒薦菖蒲，松島蘭舟瀲灩居。","曲內橘香江客笛，字中嵐氣岳僧書。","吟期汗漫驅金虎，坐約丹青跨玉魚。","七色花虯一聲鶴，幾時乘興上清虛。"],"tags":[]},{"title":"送僧中孚南歸","content":["琵琶峽口月溪邊，玉乳頭佗憶舊川。","一錫冷涵蘭徑路，片帆香掛橘洲烟。","苔封石錦棲霞室，水迸衣珠噴玉蟬。","莫道翩翩去如夢，本來吟鳥在林泉。"],"tags":[]},{"title":"江館秋夕","content":["耿耿銀河雁半橫，夢敧金碧轆轤輕。","滿窗謝練江風白，一枕齊紈海月明。","楊柳敗梢飛葉響，芰荷香柄折秋鳴。","誰人更唱陽關曲，牢落烟霞夢不成。"],"tags":[]},{"title":"秋夜同友人話舊","content":["露下銀河雁度頻，囊中壚火幾時真。","數莖白髮生浮世，一盞寒燈共故人。","雲外簟凉吟嶠月，島邊花暖釣江春。","何當歸去重携手，依舊紅霞作近鄰。"],"tags":[]},{"title":"古劍","content":["鑄時天匠待英豪，紫焰寒星匣倍牢。","三尺何年拂塵土，四溟今日絕波濤。","雄應垓下收蛇陣，滯想溪頭伴豹韜。","惜是真龍懶拋擲，夜來衝斗氣何高。"],"tags":[]},{"title":"寄王侍御","content":["鳥盡弓藏良可哀，誰知歸釣子陵臺。","鍊多不信黄金耗，吟苦須驚白髮催。","喘月吳牛知夜至，嘶風胡馬識秋來。","燕歌別後休惆悵，黍已成畦菊已開。"],"tags":[]},{"title":"別何處士陵俊老","content":["三皇上人春夢醒，東侯老大麒麟生。","洞連龍穴全山冷，窗透鼇波盡室清。","計拙恥居巖麓老，氣狂慚與斗牛平。","誰人爲向青編上，直傍巢由寫一名。"],"tags":[]},{"title":"句  其一","content":["流水物情諳世態，落花春夢厭塵勞。"],"tags":[]},{"title":"句  其二","content":["織檻錦紋苔乍結，墮書花印菊初殘。"],"tags":[]},{"title":"句  其三","content":["光陰老去無成事，富貴不來爭奈何。"],"tags":[]},{"title":"句  其四","content":["眠雲無限好知己，應笑不歸花滿樽。"],"tags":[]}]}
