{"title":"何蒙","children":[{"title":"題義門胡氏華林書院","content":["滿眼烟霞與宅連，義高孝弟代相傳。","彤庭召對曾承詔，內府頒書特奉宣。","學古一門遵法度，禮賓羣僕盡精賢。","竺齋月夜招琴客，花院春風恣飲筵。","乘興訪僧因掛褐，傍秋買鶴不爭錢。","半空山色長供望，徹曉清泉緩醒眠。","殘暑就溪開敞檻，晚凉觀稼入平川。","神仙藥術親留寫，朝達詩牌自把懸。","携手漫思爲好伴，此身方恨未歸田。","憶君幾度西南望，遥想情風寄一篇。"],"tags":[]},{"title":"句","content":["塞日穿痕斷，邊雲背影飛。","縹緲隨黄屋，陰沈護御衣。"],"tags":[]}]}
