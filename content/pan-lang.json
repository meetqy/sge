{"title":"潘閬","children":[{"title":"送王長洲禹偁赴闕","content":["蒿蘭不並香，涇渭安同流。","小人有千險，君子生百憂。","名重聖主徵，道光史策收。","一鶚秋空飛，鳥雀徒啾啾。"],"tags":[]},{"title":"曉泊嶀浦寄剡縣劉貺員外","content":["曉汎剡溪水，晚見剡溪山。","徘徊駐行櫂，待月思再還。","漁唱深潭上，鳥棲高樹間。","應當金石交，念我無暫閒。"],"tags":[]},{"title":"金山寺留題","content":["金山碧崔嵬，我泛扁舟來。","虛閣登還下，長廊去得迴。","梵剎絕頂立，僧房八面開。","波濤起蛟蜃，洞穴生風雷。","千載有高松，萬古無纖埃。","葛衣惹秋雲，草履黏蒼苔。","孤城寒角動，片帆暮鐘催。","朗吟成此章，欲返猶徘徊。"],"tags":[]},{"title":"闕下留別孫丁二學士歸舊山","content":["名利路萬轍，我來意如何。","紅塵三尺深，中有是非波。","波翻幾潛沒，來者猶更過。","歸去感知淚，永灑青松柯。"],"tags":[]},{"title":"贈道士王介","content":["頭冠星斗光，七十鬢不蒼。","篋有化金方，詩無入俗章。","舉步雲霞輕，出語芝朮香。","約我游羅浮，絕頂天風凉。"],"tags":[]},{"title":"雪夜有感","content":["大雪擁蓬戶，寒夢不成歸。","孤坐北窗風，飄落辭家衣。","向曉酒力減，背壁燈影微。","誰知游子心，暗逐長空飛。"],"tags":[]},{"title":"贈馮德之道士","content":["上清消息久不聞，紫鸞丹鳳應離羣。","羲和縱轡日又曛，九衢旦暮徒紛紛。","誰識天書數行字，識者便是真僊子。","直言鉛汞成還丹，鍊之餌之身不死。","嵩陽道士早來別，纔承天澤辭玉闕。","紫章深秘莫漏泄，他年華頂爲君說。"],"tags":[]},{"title":"憶賈閬仙","content":["風雅道何玄，高吟憶閬仙。","人雖終百歲，君合壽千年。","骨已西埋蜀，魂應北入燕。","不知天地內，誰爲讀遺編。"],"tags":[]},{"title":"與人游會潤州金山寺","content":["浮生難會此，此寺絕塵埃。","容易寞言去，等閒爭得來。","江聲寒若吼，山色翠如堆。","自是忘機者，憑闌不忍迴。"],"tags":[]},{"title":"望湖樓上作","content":["望湖樓上立，竟日懶思還。","聽水分他浦，看雲過別山。","孤舟依岸靜，獨鳥向人閒。","迴首重門閉，蛙鳴夕照間。"],"tags":[]},{"title":"寓泊浙江寄漢陽孫邁郎中","content":["維揚相別後，十載浙江居。","氣概貧猶在，顛狂老漸疏。","已憑天柱客，曾寄漢陽書。","近見人來說，才華患有餘。"],"tags":[]},{"title":"錢塘秋夕旅舍感懷","content":["永夜不能寐，閒門懶復開。","片心生萬緒，孤枕轉千迴。","敗葉聲如雨，狂風響似雷。","更堪江上笛，歷歷有餘零。"],"tags":[]},{"title":"秋日旅舍感懷","content":["秋色入簷楹，閒門開復扃。","愁人欲長醉，薄酒又還醒。","攪照頭將白，逢誰眼暫青。","祇應南與北，唯此念飄零。"],"tags":[]},{"title":"歲暮自桐廬歸錢塘晚泊漁浦","content":["久客見華髮，孤櫂桐廬歸。","新月無朗照，落日有餘暉。","漁浦風水急，龍山煙火微。","時聞沙上雁，一一背人飛。"],"tags":[]},{"title":"孤山寺易從房留師","content":["寶塔孤峰頂，題居積翠中。","四邊湖水繞，一逕郭門通。","香滴松梢雨，凉生竹簟風。","閒吟與閒坐，此興與誰同。"],"tags":[]},{"title":"春日對酒書事","content":["車馬不暫駐，年光如瀉波。","人間歡樂少，陌上別離多。","往事祇如此，浮生終若何。","花前一尊酒，得失且高歌。"],"tags":[]},{"title":"與張覃秀才鄴中途次言別","content":["南北各何之，重來寧有期。","相將行數里，欲別立多時。","野店人煙迥，前村草木衰。","祇應今夜夢，未苦遠分離。"],"tags":[]},{"title":"敘事答所知","content":["久客向天末，唯將鸞鶴羣。","盈虧頻歎月，舒卷幾憐雲。","有志思光國，無才可佐君。","知音時見贈，應達聖朝聞。"],"tags":[]},{"title":"暮春漳川閒居收事","content":["吟齋漳水濱，孤僻度殘春。","長喜詩無病，不憂家更貧。","鐘聲來遠寺，山色徧諸鄰。","門有誰相訪，僧過豈厭頻。"],"tags":[]},{"title":"夏日宿西禪院","content":["此地絕炎蒸，深疑到不能。","夜凉如有雨，院靜若無僧。","枕潤連雲石，窗明照佛燈。","浮生多賤骨，時日恐難勝。"],"tags":[]},{"title":"舟中自吳之越寄潤州柳侍御開楊博士邁","content":["兩岸山光合，況當三月天。","好花紅照水，芳草綠隨船。","貨藥村橋醉，收帆野渡眠。","因思二朝客，同泛恐無緣。"],"tags":[]},{"title":"上李學士","content":["名場欲獨立，一念一心寒。","白日昇天易，明時取仕難。","家園半牢落，鬚髮漸衰殘。","試把平生業，來投作者看。"],"tags":[]},{"title":"中秋無月","content":["西風妒秋月，浮雲重疊生。","一夕不見光，雙目如失明。","立恐疾足折，坐覺愁抱盈。","況當百蟲苦，遶階千萬聲。"],"tags":[]},{"title":"秋日題琅琊山寺","content":["巖下多幽景，且無塵事喧。","鐘聲晴徹郭，山色曉當門。","深洞藏泉脈，懸崖露樹根。","更期來此宿，絕頂聽寒猿。"],"tags":[]},{"title":"落葉","content":["片片落復落，園林漸向空。","幾番經夜雨，一半是秋風。","靜擁莎階下，閒堆蘚徑中。","谷松與巖檜，寧共此時同。"],"tags":[]},{"title":"敘吟","content":["高吟見太平，不恥老無成。","髮任莖莖白，詩須字字清。","搜疑滄海竭，得恐鬼神驚。","此外非關念，人間萬事輕。"],"tags":[]},{"title":"北高峰塔","content":["北高峰上塔，竟上最高層。","嘗謂人難到，何當我獨登。","天香聞不斷，海月見微稜。","懶下紅塵路，重來恐未能。"],"tags":[]},{"title":"寄陳希夷","content":["不信先生語，剛來帝里遊。","清宵無好夢，白日有閒愁。","世態既如此，壯心應已休。","求歸歸未得，吟上水邊樓。"],"tags":[]},{"title":"自諸暨抵剡  其一","content":["莫歎塵泥汩，且圖山水游。","雙峰天姥翠，一舸剡溪秋。","不見戴安道，有懷王子猷。","西風無限意，盡屬釣魚舟。"],"tags":[]},{"title":"自諸暨抵剡  其二","content":["夷猶雙槳去，暮不辨東西。","夕照偏依樹，秋光半落溪。","風高一雁小，雲薄四天低。","莽蕩孤帆卸，水村楊柳堤。"],"tags":[]},{"title":"自諸暨抵剡  其三","content":["秋渚涵空碧，秋山刷眼青。","排頭煙樹老，撲面水風醒。","上瀨復下瀨，長亭仍短亭。","夜船明月好，客夢滿流螢。"],"tags":[]},{"title":"自諸暨抵剡  其四","content":["出得雲門路，風悽日夕曛。","船撐鑑湖月，路指沃州雲。","山色周遭見，谿流屈曲分。","一觴還一詠，誰是右將軍。"],"tags":[]},{"title":"瓜州臨江亭留題","content":["誰構危亭已半空，野人時得恣疏慵。","閒觀揚子江心浪，靜聽金山寺裏鐘。","醉卧豈能妨燕雀，狂吟爭不動魚龍。","夜來雨歇蛙聲亂，憶著嵩陽千萬峰。"],"tags":[]},{"title":"秋日登樓客次懷張覃進士","content":["聞說飄零亦異鄉，登樓吟望益悲凉。","當時欲別言難盡，他日相逢話更長。","蟬噪水村千萬樹，雁過雲岫兩三行。","明朝策蹇還無定，空倚危欄到夕陽。"],"tags":[]},{"title":"寄贈柳殿院開授崇儀使赴邊上","content":["從來長見說兵機，今日君恩志豈違。","驄馬不騎騎鐵馬，繡衣休挂挂戎衣。","雄師已聽心皆伏，醜虜將聞魄盡飛。","應笑苦吟頭白者，二南章句轉衰微。"],"tags":[]},{"title":"維揚秋日牡丹因寄六合縣尉郭承範","content":["遶欄忽見思傍徨，造化功深莫可量。","穠艷算無三月盛，殘紅更向九秋芳。","萬家珠翠還爭賞，一郡笙歌又是狂。","惆悵東籬下黄菊，有誰來折泛瑶觴。"],"tags":[]},{"title":"樽前勉兄長","content":["一家久寄浙江濱，倏忽如今二十春。","須信百年都似夢，莫嗟萬事不如人。","樽中有酒何妨醉，篋裏無金未是貧。","但看故鄉榮達者，算來多葬北邙塵。"],"tags":[]},{"title":"赴滁州散參軍途中書事","content":["微軀不殺謝天恩，容養疏慵世未聞。","昔日已爲閒助教，今朝又作散參軍。","高吟瘦馬衝殘雪，遠看孤鴻入斷雲。","到任也應無別事，願將清俸買香焚。"],"tags":[]},{"title":"聞高舍人錫下世","content":["早掌綸言世盡知，豈期謫宦至于斯。","生前是客能投卷，死後何人爲撰碑。","讒佞萬端應已矣，文章千古恐無之。","野夫舊句多蒙賞，昨日閒思淚暗垂。"],"tags":[]},{"title":"長安道中","content":["游子辭鄉早，高堂親已老。","燕來不東飛，寄書何日到。"],"tags":[]},{"title":"題思歸鳥","content":["高枝枝上鳥，終日叫思歸。","如斯羽翼全，何不望鄉飛。"],"tags":[]},{"title":"謝寇員外準見示詩卷","content":["一軸新詩意轉深，幾迴看了又重尋。","最憐積水浮秋漢，閒望滄溟盡日吟。"],"tags":[]},{"title":"送成庫部肅建安監稅","content":["萬樹青青带雨寒，離亭相別淚闌干。","莫將便作無情物，亦待抽身入建安。"],"tags":[]},{"title":"中秋月","content":["待月中秋上古城，迥然光掩別宵明。","野人望久翻惆悵，無奈浮雲滅又生。"],"tags":[]},{"title":"呈錢塘知府薛諫議","content":["再到錢塘眼塹清，騎馿看月又南行。","可憐一片西湖水，不得垂綸老此生。"],"tags":["西湖"]},{"title":"金陵禁林有感","content":["六代繁華難重問，此時興廢動吟情。","空流一带秦淮水，朝暮惟聞鳴咽聲。"],"tags":[]},{"title":"到錢塘却寄姑蘇太守","content":["姑蘇太守義何長，東泛仙舟已不忘。","更借洞庭湖上月，數宵相送到錢塘。"],"tags":["洞庭湖"]},{"title":"贈林處士逋","content":["雲翦烏妙霧翦衣，存神養氣語還稀。","人人盡喚孫思邈，只恐身輕白日飛。"],"tags":[]},{"title":"宿靈隠寺","content":["繞寺千千萬萬峰，滿天風雪打杉松。","地爐火暖黄昏睡，更有何人似我慵。"],"tags":[]},{"title":"贈吳處士棋","content":["昔日長饒國手先，如今多病卧林泉。","有時閒倚青松笑，猶憶曾輸一著玄。"],"tags":[]},{"title":"留別金山寺","content":["山頂風摇萬樹鳴，扁舟欲解覺難行。","羨師齋後關門睡，不管波濤四面生。"],"tags":[]},{"title":"書璿公房牡丹","content":["寺中聞說牡丹花，多少人爭耳傍誇。","潦倒參軍來看晚，數枝已謝病僧家。"],"tags":[]},{"title":"旅舍秋夕書懷","content":["邊鴻過盡背枕卧，弟姪無書憂膽破。","蛩聲更苦不忍聞，半夜起來塞耳坐。"],"tags":[]},{"title":"寄石隠之","content":["獨上危樓返照間，亂鴉羣鳥噪迴還。","故人歲暮在何處，空見千山與萬山。"],"tags":[]},{"title":"送馮尊師德之出長安","content":["浩浩霜風萬木寒，高吟大醉出長安。","杖頭一卷金丹訣，塵世何人借得看。"],"tags":[]},{"title":"與道士馮德之話別","content":["一宿山房話別離，慇懃勸我酒盈卮。","更教弟子橫琴送，彈徹悲風盡淚垂。"],"tags":[]},{"title":"聞陳贄郎中下世","content":["有家數口寄伊川，孤宦東西二十年。","見說葬時無一物，空留滿篋舊文編。"],"tags":[]},{"title":"喜臘雪","content":["久旱臘月如夏熱，夜來忽降一尺雪。","叫謝上天聲應徹，且壓瘴氣不作孽。"],"tags":[]},{"title":"宮詞","content":["學畫蛾眉獨出羣，當時人道便承恩。","年年不見君王面，花落黄昏空掩門。"],"tags":[]},{"title":"過華山","content":["高愛三峰插太虛，掉頭吟望倒騎馿。","旁人大笑從他笑，終擬移家向此居。"],"tags":[]},{"title":"題資福院石井","content":["炎炎畏日樹將焚，却恨都無一點雲。","强跨蹇馿來得到，皆疑渴殺老參軍。"],"tags":[]},{"title":"曹娥廟","content":["曹娥廟前秋草平，曹娥廟裏秋月明。","扁舟一夜炯無寐，近聽潮聲似哭聲。"],"tags":[]},{"title":"九華山","content":["將齊華嶽猶多六，若並巫山又欠三。","好是雨餘江上望，白雲堆裏潑濃藍。"],"tags":["华山","九华山"]},{"title":"離滁陽","content":["長亭黄葉正紛紛，一曲驪歌酒十分。","須信滁陽人有意，滿城來送散參軍。"],"tags":[]},{"title":"書詩卷末","content":["一卷詩成二十年，畫曾忘食夜忘眠。","莫言不及相如賦，誰敢高吟漢帝前。"],"tags":[]},{"title":"登應天寺塔","content":["閑上應天寺裏塔，九層突兀入幽雲。","下窺已覺紅塵別，低語猶疑碧落聞。","秦望山高如髻簇，照湖水闊若甌分。","野人不管興亡事，空憑危欄到日曛。"],"tags":[]},{"title":"泊禹祠","content":["禹廟高高萬木齊，蟾蜍影裏月光低。","山中不慣聞寒漏，一夜猿驚與鳥啼。"],"tags":[]},{"title":"癸未歲秋七月禱禹廟","content":["萬古稽山下，森森大禹祠。","幽人來暗禱，靈魄望潛知。","帝慮河頻决，民憂業旋移。","自慙無異策，載拜淚雙垂。"],"tags":[]},{"title":"寄會稽仲休山人","content":["近携琴鶴遊東越，曾接談諧氣味深。","佛意已知師達了，儒書却爲俗披尋。","稽山有雪寒凝骨，鑑水無風冷徹心。","別後相思向誰說，祗應霜鬢暗相侵。"],"tags":[]},{"title":"題蕭山祇園寺門","content":["門掩多年生綠苔，想師心地似寒灰。","勞心擾擾休來此，我是閒人尚不開。"],"tags":[]},{"title":"送崇教大師惠思歸山","content":["受知聖睠與誰同，師號封題寄梵宮。","爲謝國恩來闕下，又承天澤去山中。","禪餘靜對江亭月，吟苦凉生海樹風。","若到赤城逢羽客，但言孤鶴在金籠。"],"tags":[]},{"title":"游當塗","content":["扁舟不復見袁宏，故壘猶連謝尚城。","騎鯨仙子千年恨，化石佳人萬古情。","牛渚磯前浪如屋，區區名利與生輕。"],"tags":[]},{"title":"夏","content":["野花成子落，江燕引雛飛。","暗草薰苔徑，晴楊拂石磯。"],"tags":[]},{"title":"落花","content":["花殘雨又風，飄紫復飄紅。","不到三春盡，都經數夜空。","繞闌仍聚散，逐水尚西東。","可惜多情蝶，徘徊晚照中。"],"tags":[]},{"title":"遊龍虎山贈天師  其一","content":["遠挹高風自漢廷，老松猶带昔年青。","留侯高卧衣冠冷，鼻祖重來印劍靈。","鶴和猿吟清徹底，龍蟠虎踞翠爲屏。","真人一笑梅花發，三十六天春不扃。"],"tags":[]},{"title":"遊龍虎山贈天師  其二","content":["鐵鞋踏破幾山行，惟此山行越樣清。","顧我塵中一簪紱，任他世上幾公卿。","分安淡泊全真性，身厭輕肥已半生。","漢鼎餘丹今在否，願須匕粒守三彭。"],"tags":[]},{"title":"句  其一","content":["何須三叫絕，已恨一聲多。"],"tags":[]},{"title":"句  其二","content":["莫嗟黑髮從頭白，終見黄河到底清。"],"tags":[]},{"title":"句  其三","content":["到底不能成一曲。"],"tags":[]},{"title":"句  其四","content":["土床安睡穩，紙被轉身鳴。"],"tags":[]},{"title":"句  其五","content":["滁上相逢俱禁煙。"],"tags":[]},{"title":"句  其六","content":["窺魚白鳥明殘照，抱石幽雲點半山。"],"tags":[]},{"title":"句  其七","content":["歸來遍檢登科記，未見連年放弟兄。"],"tags":[]},{"title":"句  其八","content":["峽口聞猿夜。"],"tags":[]},{"title":"句  其九","content":["出秋霜，價錢可，贏得撥灰兼弄火，暢殺我。"],"tags":[]},{"title":"句  其一○","content":["散拽禪師來踘蹴，亂拖游女上秋千。"],"tags":[]},{"title":"目存  其一","content":["詩題：古意首句：妾有羅衣裳。"],"tags":[]},{"title":"目存  其二","content":["詩題：渭上秋夕閒望首句：秋色滿秦川。"],"tags":[]}]}
