{"title":"滕白","children":[{"title":"題汶川村居","content":["種茶巖接紅霞塢，灌稻泉生白石根。","皤腹老翁眉似雪，海棠花下戲兒孫。"],"tags":[]},{"title":"燕","content":["短羽新來別海陽，真珠高捲語雕梁。","佳人未必全聽爾，正把金針繡鳳凰。"],"tags":[]},{"title":"山行","content":["馬頭閒覺入從容，疊嶂清秋度百重。","長見孤雲能作雨，未應片水不藏龍。","花村幾處連修竹，澗石誰家倚瘦松。","本若無心許明代，好尋巢許此韜蹤。"],"tags":[]},{"title":"七絕三首  其一","content":["稻穗登場穀滿車，家家雞犬更桑麻。","謾栽木槿成籬落，已得清陰又得花。"],"tags":[]},{"title":"七絕三首  其二","content":["周遭圩岸繚山城，一眼圩田翠不分。","行到秋苗初熟處，翠茸錦上織黄雲。"],"tags":[]},{"title":"七絕三首  其三","content":["古來圩岸護隄防，岸岸圩圩種綠楊。","歲久樹根無寸土，綠楊走入水中央。"],"tags":[]}]}
