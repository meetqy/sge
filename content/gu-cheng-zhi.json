{"title":"古成之","children":[{"title":"臨卒書詩","content":["物外乾坤誰得到，壺中日月我曾遊。","留今留古曾留得，一醉浮生萬事休。"],"tags":[]},{"title":"憶羅浮","content":["憶昔浮最上峰，當年曾得寄仙蹤。","凭闌月色出滄海，欹枕秋聲入古松。","採藥靜尋幽澗洗，寄書閑仗白雲封。","紅塵一下拘名利，不聽山間午夜鐘。"],"tags":[]},{"title":"五僊觀二首  其一","content":["撥破浮塵入紫煙，五羊壇上訪神僊。","人間自覺無閑地，城裏誰知有洞天。","竹葉影繁籠藥圃，桃花香煖映芝田。","吟餘池畔聊欹枕，風雨蕭蕭吹白蓮。"],"tags":[]},{"title":"五僊觀二首  其二","content":["玄元分古觀，南鎮越王城。","五石空留瑞，羣仙不記名。","丹砂雖久煉，雞犬自長生。","檻簇鰲頭景，門通鶴頸程。","煙霞隨砌起，花木逐時榮。","古井涵虛碧，疏鐘入戶清。","荒蕪憐夜色，寒溜引秋聲。","丹竈封苔老，芝田積雨平。","風光齊嶽麓，音信接朱明。","願將身從此，乘雲到平京。"],"tags":[]},{"title":"懷石樓","content":["相思天一邊，知在石樓間。","高卧客稀到，數峰人共閒。","仙方新更試，易疏舊曾刪。","好探鰲頭信，時應有鶴還。"],"tags":[]},{"title":"貪泉","content":["賢良知足辱，爲爾戒貪名。","一酌不能惑，千年依舊清。","深涵秋漢色，冷浸古松聲。","珍重荒碑在，何人曾淚傾。"],"tags":[]},{"title":"遊天通真身塔","content":["潔志登高塔，西南對海城。","一真雖有相，萬法本無生。","梅雨侵窗冷，天風入海清。","臨回慵更語，祖意自分明。"],"tags":[]},{"title":"句","content":["寰中有道逢千載，嶺外觀光祇一人。"],"tags":[]}]}
