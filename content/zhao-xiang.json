{"title":"趙湘","children":[{"title":"聖號雅二篇  其一","content":["天監王德，莫如宋赫。","宋道平平，莫如法天。","皇法昊天，覆罔攸私。","達乎鬼方，化被孔時。","維戩維祿，維生維育。","被彼蟲魚，及爾草木。","惟命克遂，于其有俶。"],"tags":[]},{"title":"聖號雅二篇  其二","content":["皇振厥猷，法天以寧。","我法我度，我經我營。","或風或雨，或雷或霆。","日月昭然，奮皇之明。","霜肅以平，露澤以清。","左右百辟，爛兮敷星。"],"tags":[]},{"title":"聖號雅二篇  其三","content":["皇實法之，配道無作。","始則以寬，終靡庸度。","嗚呼下民，亦孔之莫。","皇鑑下土，將安將樂。","皇視四方，匪醜匪惡。","法爾天永，民禱斯恪。"],"tags":[]},{"title":"聖號雅二篇  其四","content":["赫赫君道，皇其崇之。","遹彼丕教，皇實基之。","維基伊何，實以無爲。","海隅蒼生，被服熙熙。"],"tags":[]},{"title":"聖號雅二篇  其五","content":["天下既平，狄人既庭。","其棘匪勞，神聖以寧。","無亂斯聰，無惑斯明。","衣裳自垂，冕旒是凝。"],"tags":[]},{"title":"聖號雅二篇  其六","content":["烝哉皇極，道靡有息。","勤勤以謨，罔視其迹。","鑿飲自鼓，耕食自績。","維相以歌，勿荷後辟。"],"tags":[]},{"title":"聖號雅二篇  其七","content":["皇宅斯道，汗汗浩浩。","賢俊茀茀，鐘鼓考考。","爰煦爾赤，爰妥其老。","樂只萬國，寧德攸寶。"],"tags":[]},{"title":"聖號雅二篇  其八","content":["皇道靡徹，載昭載晰。","克彼有截，萬國是悅。","皇矣聖朝，綿爾瓜瓞。","是崇是潔，萬世貽厥。"],"tags":[]},{"title":"宋頌","content":["九區混茫，皇天錫皇。","羲教農化，勛紀華彰。","繼華於禹，承禹於湯。","比於文武，逮其成康。","聖道攸傳，富壽無疆。","隋之棄仁，天命不常。","殱厥侈毒，祚歸巨唐。","唐孫復昏，蕩於四方。","民瘼其咨，逾於懷襄。","草創中間，崩析滋章。","割山裂川，國爲披猖。","氓不堪命，神恫其殃。","俾宋有圖，橫弛豎張。","日月五辰，齊其啟光。","實維太祖，肇基建邦。","有若有苗，逆命弗祥。","爰整其師，赫怒斯揚。","荆舒既貢，南海趨蹌。","庸蜀微盧，雖險無當。","惟爾曰夏，毒靡有流，民始克昌。","屢饑而饌，久渴而漿。","冰極授衣，暑煩降凉。","洎我聖君，傳葉振芳。","聖神仁明，浩浩汪汪。","吳人來王，并汾懾降。","服不以戎，鼓罔其鏜。","風雨攸暨，如禽集翔。","淳復天人，禮修夏商。","前正後直，左賢右良。","忠正並驅，回邪跼藏。","鰥恤寡矜，寇屏宄亡。","藥蒸石黎，法衡度量。","乃宅孝悌，乃謹序庠。","衣帛食肉，罔有攸傷。","關譏匪艱，什一靡龐。","雖有罟網，不罹汙潢。","雖有山林，不亂斧斨。","雖有權衡，民不以强。","雖有郛郭，民不以防。","宗廟既清，郊社甚莊。","品物爭瑞，史載交相。","未誥俗化，將時合蒼。","盈耳四海，但聞洋洋。","其雍其熙，無施無爲。","乾坤法之，治於垂衣。","蒙彼蚩蚩，不覺不知。","天下一致，夫何慮思。","清之浄之，平之泰之。","倏變於道，殊途同歸。","偉焉厥圖，本蕃益枝。","百世之後，實流其奇。","史官既良，康哉具書。","古有吉甫，爲宣王詩。","是故臣湘，作夫頌辭。","聖德形容，神明告茲。","狂斐恐慴，少頌史遺。"],"tags":[]},{"title":"送駕部劉侯赴闕詩","content":["帝有天命，四方是宣。","祥有時數，元極則傳。","愛物在皇，惡盈在天。","惟彼廬墟，安寧有年。","土沃無蠹，民驕且專。","窮侈勿度，宄猾相肩。","彼孽既盈，厥兆斯綿。","天子眷之，丞相竦然。","僉曰疇當，劉侯其賢。","帝命欽哉，布教甚玄。","儉以示之，信以布之。","侈焉猾焉，禁之制之。","惟公拳拳，是民咨咨。","惟民未知，其惡去遲。","公恐公懼，吾知天時。","將及弗度，明年果饑。","雨師不顧，其歲莫支。","回祿仍怒，公豫其知。","雖凶雖燄，弗禱弗祈。","厥民既羸，爰求其私。","始惻天變，相議而辭。","公始儉我，我莫肯隨。","公始廉我，謂公啟威。","公實愛我，而莫之知。","洎稟公教，里閭相師。","易侈以儉，猾庸悔追。","逮夫次歲，百物咸宜。","雨奮於畢，火藏於離。","民歌且謠，四郊怡怡。","教民肅祗，功德流滋。","史臣弗遺，後世是資。","孝績未彰，徵於帝畿。","腹心腎腸，帝將布其。","民之懷仁，亦孔之微。","公不我留，齎咨涕洟。","來既云暮，去惟是思。","湘採民謠，播於聲詩。"],"tags":[]},{"title":"華頂峰","content":["連天含積翠，石路接危藤。","日近棲鵰樹，雲迎望海僧。","狖傳幽谷響，泉落斷崖冰。","中有仙人宅，知居第幾層。"],"tags":[]},{"title":"黄鶑","content":["黄金類羽翰，飛出雪晴山。","語曉他禽默，啼花別樹閒。","微陽疑獨照，急管偶相關。","紅杏園林闊，經時得往還。"],"tags":[]},{"title":"登程主簿南亭","content":["南溪亭蔽月，主簿好看雲。","暇日曾移樹，炎風盡带薰。","四窗山曲入，一徑草微分。","買石清流底，名賢待贈君。"],"tags":[]},{"title":"蘭江仁智亭","content":["蘭江江上亭，仁智稱爲名。","山色曉爭出，水光秋更清。","微風飄復斷，好鳥過還鳴。","曾伴陶公醉，疊聞漁唱聲。"],"tags":[]},{"title":"題石橋寺山井","content":["何年鑿蘚紋，寒氣觸僧魂。","穴在青松底，泉通白石根。","汲因嘗茗客，窺有斷腸猿。","偶向秋來照，吟髭雪露痕。"],"tags":[]},{"title":"書松門寺壁","content":["物外纖塵絕，堪聞樂道歌。","好山光不盡，幽鳥語無多。","樹影秋雲雜，泉聲晝磬和。","高僧自禪定，時有野人過。"],"tags":[]},{"title":"登揚州孝先寺佛閣","content":["勝寺登危閣，凭欄即近鵰。","無雲生北固，看日下南朝。","木落吳山迥，天晴楚水遥。","從容萬慮息，目喜赴僧招。"],"tags":[]},{"title":"金山寺","content":["衆木皆穿石，名香自合焚。","兩廊吳分月，一閣楚天雲。","雨過新燈露，潮平晚磬分。","僧吟貝多偈，夜靜釣人聞。"],"tags":[]},{"title":"九日松林寺登高","content":["九日松林寺，登高過石橋。","野僧憐不醉，山菊笑無憀。","屐齒憑泉漱，雲衣近樹飄。","自知清靜意，應免俗人招。"],"tags":[]},{"title":"登天竺靈隠寺上方","content":["寺高傳絕頂，一到即忘機。","夜月逢僧早，秋雲出樹微。","磬邊巖狖過，窗外海鵰飛。","欲下莓苔磴，題名却惜歸。"],"tags":[]},{"title":"題國清寺","content":["物外千年寺，人間四絕名。","兩廊諸嶽色，九里亂松聲。","海氣飄僧院，秋鐘徹懸城。","夜來疏磬斷，月影徧樓清。"],"tags":[]},{"title":"蘭汀晚泊","content":["孤舟愁晚泊，葭葦暫相鄰。","旅雁初棲雨，江花偶向人。","强吟還自愛，忽語有誰親。","倚棹煙將暝，秋風起白蘋。"],"tags":[]},{"title":"秦淮晚泊","content":["晚泊秦淮上，無人獨倚檣。","遥峰平積水，別浦露殘陽。","往事隨天望，新蟬聒樹黄。","漁翁有深意，不語自鳴榔。"],"tags":[]},{"title":"書韓隠人壁","content":["雨黑徑垂莎，全家在薜蘿。","樹空穿井出，門掩燒痕過。","寫易澌生硯，懸壺月上柯。","近來山屐老，枯齒旋無多。"],"tags":[]},{"title":"戊子歲東歸書事呈龐先輩","content":["上國有春榜，遠人無試期。","携琴出關早，聞雨到家遲。","卧病鄰皆笑，嫌貧僕轉癡。","高堂倚門久，此去尚多岐。"],"tags":[]},{"title":"題張處士山庭落葉","content":["摇落拂殘棋，蕭騷傍菊籬。","硯浮窗外影，人拾樹中詩。","掃綠粘苔冷，燒紅煮茗遲。","巢烏還有意，猶在月明枝。"],"tags":[]},{"title":"招阮山人宿","content":["初晴石路新，溪戶別無鄰。","自夏評詩徧，經秋掃葉頻。","拂琴堂有月，餐藥病離身。","欲話因來宿，西軒只兩人。"],"tags":[]},{"title":"自題","content":["獨居顔子巷，還自種忘憂。","偶病閒辜月，因吟瘦過秋。","泣多曾憶阮，貧極尚師丘。","散拙兼成癖，如何稱俗流。"],"tags":[]},{"title":"江秀才新居","content":["營居知避俗，領鶴過秋郊。","泉照書初架，窗移樹未巢。","留題新墨濕，掩戶舊鄰敲。","數本當簾竹，茶煙漸欲交。"],"tags":[]},{"title":"剡中唐郎中所居","content":["古柳垂溪水，當門繫雪舟。","開樽延白鳥，掃樹带清秋。","閣上看華頂，窗中見沃洲。","尋常投刺少，來即是詩流。"],"tags":[]},{"title":"秋夜集李式西齋","content":["澤國秋光淡，詩家夜會清。","雨餘逢月色，風靜得琴聲。","小徑幽蟲絕，寒階落葉并。","嘗茶不擬睡，自起遶池行。"],"tags":[]},{"title":"別耶溪諸叔","content":["又散耶溪會，斜陽在古原。","出門逢落葉，去路有啼猿。","短髮不堪照，新詩誰與論。","如何爲遠別，風雪宿孤村。"],"tags":[]},{"title":"遊爛柯山","content":["仙人與王質，相會偶多時。","落日千年事，空山一局棋。","樹高明月在，風動白雲移。","未得酬身計，閒來學採芝。"],"tags":[]},{"title":"天台香柏峰會思上人","content":["孤峰連鳥道，幽會興難忘。","對坐無人到，空林盡日香。","斷崖逢積雪，高木露微陽。","靜話看晴曉，聯聯過晚岡。"],"tags":[]},{"title":"送杜少府赴華陰","content":["行路華山前，之官髮黑年。","移家擬拔宅，作尉已呼仙。","近縣雲隨鶴，當門樹著蟬。","吟詩因夜坐，毛女落秋天。"],"tags":[]},{"title":"送張用礪殿丞赴闕","content":["詔書徵入闕，數日醉離筵。","野老衣多淚，山溪雨送船。","郡齋閒月色，江鳥得詩篇。","省閣人相待，供吟幾樹煙。"],"tags":[]},{"title":"寄梁鼎殿丞","content":["登門長失約，千里阻關河。","每爲秋風至，空令夜夢多。","舊時曾見許，新諾復如何。","想望臨荒徑，微微雨滴蓑。"],"tags":[]},{"title":"送韓嶼秀才南遊","content":["楊柳一蟬清，關河九日行。","却來時未熟，此去雨初晴。","僕嬾嫌書重，馿幽喜骨輕。","還因得新句，山寺徧題名。"],"tags":[]},{"title":"送李先輩罷官之四明","content":["官滿鶴衣輕，全家在四明。","上船秋月白，到岸海山青。","藥妙初痊病，詩高舊振名。","遥思落帆處，太守出郊迎。"],"tags":[]},{"title":"送李著作赴四明","content":["暫辭芸閣伴，欲上海邊城。","地近瀛洲見，山連越水迎。","駐帆寒草動，移旆曉霞明。","到日新題出，登高待雪晴。"],"tags":[]},{"title":"送沈天錫赴始興司戶","content":["落葉上青衫，携家赴嶺南。","欲行猶買藥，侵早即衝嵐。","久賤惟知事，長貧不解慚。","山城騎病馬，吟句去庭參。"],"tags":[]},{"title":"送周洞之蜀","content":["劍閣衝秋去，迢迢動鬰陶。","千山非故國，九日莫登高。","峽樹參天碧，巴猿向夕號。","當壚人不在，何以慰離騷。"],"tags":[]},{"title":"送丁鶚下第客遊","content":["尊前泣復歌，清淚酒相和。","別岸春風靜，孤舟夜雨多。","鳥鳴煙草露，花逐夕陽波。","我亦無憀者，東西欲奈何。"],"tags":[]},{"title":"送周湜秀才之武川謁黄員外","content":["特地照青銅，行行謁謝公。","山窗新入夢，池館舊聞鴻。","岐路雲邊去，炎蒸雨後空。","郡齋如伴話，滿座是清風。"],"tags":[]},{"title":"送羅權","content":["相逢從冷澹，此別復凄凉。","去路迎秋色，行衣拂夕陽。","酒濃心易感，詩好意難忘。","莫作關山役，吟髭況漸長。"],"tags":[]},{"title":"送韓起","content":["門外雨初晴，春深送客行。","離筵近流水，芳草向空城。","遠鳥啼仍亂，殘花墜欲并。","會須頻飲酒，莫遣白髭生。"],"tags":[]},{"title":"送到逢吉","content":["獨去誰相待，全家寄舊林。","雨聲鄉外盡，秋色水邊深。","別酒香和菊，新詩束傍琴。","將行還共立，江上起孤砧。"],"tags":[]},{"title":"輦下送沈天錫","content":["未第逢花盡，殘陽照渡頭。","入關頻值雨，歸棹獨隨鷗。","樹暗藏鳴鳥，山空接漫流。","琴書不同去，猶在酒家樓。"],"tags":[]},{"title":"送劉熙","content":["落日照行衣，鄉程隔翠微。","聽蟬臨水別，聞雨抱琴歸。","鬢髮各疑短，天涯相見稀。","離歌一聲斷，江上有鴻飛。"],"tags":[]},{"title":"答徐本","content":["天遠草離離，秋霖寄信遲。","相思逢葉盡，獨坐聽蟬悲。","岳色寒前見，松心雪後知。","頻招猶未至，時復檢清辭。"],"tags":[]},{"title":"別所知","content":["知音不可得，此去但消魂。","別夜俱聞雨，殘秋自出門。","水橫芳草渡，煙蔽夕陽村。","應念千山外，明朝獨聽猿。"],"tags":[]},{"title":"別楊塤","content":["此身偏似雁，南北但孤飛。","久客難爲別，窮秋況未歸。","去程寒雨細，留話夕陽微。","試共江邊立，疏砧又搗衣。"],"tags":[]},{"title":"及第東歸泗上遇孫穆之話別","content":["偶負同年約，知君先出京。","相逢得酒病，欲別值蟬聲。","共立山當眼，分題雨過城。","東歸幾人問，爲子耻詩名。"],"tags":[]},{"title":"贈何明府","content":["陶家宜寂寞，多醉復多才。","鎖印秋山入，移琴夜雨來。","試茶還掃葉，買樹亦和苔。","妙句鄰僧乞，仍聞得藥回。"],"tags":[]},{"title":"寄東陽王明府","content":["經炎雖得信，旦夕夢兼思。","多暇知無事，新秋合有詩。","樹凉看雨過，吏散見蟬移。","誰共清宵坐，西軒月滿池。"],"tags":[]},{"title":"聞蟬因寄東陽王穆明府","content":["孤蟬鳴水湄，獨立少人知。","急恐移他樹，清還似舊時。","曾同秋館聽，併起雨堂思。","南望臨風久，經年不得詩。"],"tags":[]},{"title":"別王穆明府","content":["又作殘秋役，陶公爲斷魂。","此行知入夢，欲去更登門。","落葉堆霜徑，微陽隔雨村。","預愁山館宿，相憶獨聞猿。"],"tags":[]},{"title":"寄楊坦明府","content":["不語仍孤立，何人知此情。","春禽鳴別樹，夜雨入空城。","望遠魂堪斷，思閒夢亦清。","曾陪遊嶽寺，遶竹共題名。"],"tags":[]},{"title":"贈潛溪李明府","content":["縣幽多水石，栽竹亦成畦。","聽雨公田近，開窗月嶽齊。","宿禽無別語，病馬立閒蹄。","夜坐聞清唱，何人釣月溪。"],"tags":[]},{"title":"寄楊塤","content":["閉門苔自長，春恨極天涯。","落日山橫水，空城雨過花。","斷狂曾避蝶，多病更聞蛙。","江上無消息，風吹渡柳斜。"],"tags":[]},{"title":"旅中示所知","content":["無憀作客時，況逼入關期。","聽雨醒如醉，聞蟬坐欲移。","病催新髮長，貧有故人知。","應念將行計，出門多路岐。"],"tags":[]},{"title":"秋夕宿楊明府廳","content":["主人無俗緣，留客菊花邊。","雨氣寒并竹，秋聲夜雜蟬。","爽知於酒稱，閒覺愛棋偏。","不欲欹孤枕，更深却潄泉。"],"tags":[]},{"title":"暮春郊園雨霽","content":["郊園春已暮，霽色射疏籬。","地靜苔過竹，沙清樹入池。","野人來盡日，山鳥話多時。","偶傍松窗立，微風動七絲。"],"tags":[]},{"title":"詠山屐","content":["鳥道人分去，同行只有筇。","過橋泉照齒，穿竹蘚留蹤。","夜閣吟登月，秋山醉掛松。","自窺還憶謝，會著在諸峰。"],"tags":[]},{"title":"秋日過吳侃幽居","content":["掩門多徑草，凉氣動疏林。","細雨經煙盡，微陽到菊深。","話詩無鳥過，試茗有僧尋。","欲去還留宿，窗邊月照琴。"],"tags":[]},{"title":"登高","content":["天晴九月九，秋思攪騰騰。","大醉無人會，高山獨自登。","看鴻時背水，採菊阻尋僧。","往事還堪憶，狂吟罷未能。"],"tags":[]},{"title":"自樂","content":["自樂原西趣，疏林入戶清。","洗池秋得月，移菊夜棲螢。","古意憐琴淡，新題喜病醒。","時聞岳僧至，閒講煮茶經。"],"tags":[]},{"title":"官舍偶書","content":["病枕方行藥，公門似隠居。","孤煙寄庭木，微雨長秋蔬。","宦薄慚騎馬，山高夢結廬。","期僧仍未至，慵寫與人書。"],"tags":[]},{"title":"野步","content":["原野宜秋步，支筇日欲斜。","斷橋時立鳥，疏草露行蛇。","細雨霑梨葉，微風過稻花。","坡西又吹笛，煙火兩三家。"],"tags":[]},{"title":"贈省安上人","content":["閉門棲古寺，塵路杳無蹤。","夜講香飄月，晨齋磬入松。","石屏泉氣冷，山屐蘚痕濃。","自說秋來興，時時夢遠峰。"],"tags":[]},{"title":"僧院苔","content":["香銷人寂寂，鋪碧斷塵埃。","積雨聲初盡，高僧定未開。","冷痕穿竹去，秋陣隔泉回。","此處應長在，閒人況不來。"],"tags":[]},{"title":"會平上人夜話","content":["秋燈照岳客，深夜坐前軒。","白髮新聞雨，青山舊聽猿。","病多添藥債，吟苦避蟲喧。","不寐還相對，高梧葉自翻。"],"tags":[]},{"title":"照上人山房庭樹","content":["惹雲非手植，自與薜蘿交。","雨過苔侵影，秋來月照巢。","錫寒枝上掛，偈好葉中抄。","誰見僧行遶，煙凉夜磬敲。"],"tags":[]},{"title":"贈水墨巒上人","content":["講餘精小筆，深院竹脩脩。","試墨因磨雨，思山忽寫秋。","靜曾窮鶴趣，高亦近詩流。","更擬緣清思，和雲狀沃洲。"],"tags":[]},{"title":"送僧歸終南","content":["夏滿辭京寺，終南路有松。","月高緣白閣，葉盡到中峰。","漱齒泉飄錫，冥心露滴鐘。","長安如不去，期與鹿相逢。"],"tags":[]},{"title":"夏夜山中喜雨","content":["何峰雲共出，一夜灑山簷。","爽氣連燈濕，凉聲得樹兼。","醉吟還有意，卧聽似無厭。","已約凌晨起，泉聲自捲簾。"],"tags":[]},{"title":"飲茶","content":["晝夢回窗下，秋聲碾樹邊。","僧敲石裏火，瓶汲竹根泉。","影照吟髭碧，香醫酒病痊。","坐餘重有味，猶見半牆煙。"],"tags":[]},{"title":"方廣寺石橋","content":["白石峰猶在，橋橫一徑微。","多年無客過，落日有雲歸。","水浄苔生髮，山寒樹著枝。","如何方廣寺，千古去人稀。"],"tags":[]},{"title":"上穀川尹殿丞","content":["瑣闥題詩送赴官，郡齋瀟灑謝公閒。","樹邊棋閣開秋鎖，池上吟窗見晝山。","吏散獨行紅葉外，酒醒時望白雲間。","郊原漸有新烟火，知是逋民鳥道還。"],"tags":[]},{"title":"寄新安梁殿丞","content":["郡孤詩句許秋供，見說多閒却似慵。","移樹好禽來獨院，上樓高雪在諸峰。","泉當月際摇吟影，蘚自雲邊得屣蹤。","此興未尋頻挂夢，阮公池館舊相容。"],"tags":[]},{"title":"寄湖州刁殿丞","content":["白蘋溪湛五亭寒，物象全宜謝守閒。","秋盡棋聲過竹寺，雨餘詩思落茶山。","鳥依高樹和煙宿，人釣清流带月還。","池館有情多入夢，近來誰在笛聲間。"],"tags":[]},{"title":"秋日過韓原隠居","content":["霜落門前石齒清，靜中曾聽咽泉聲。","分題會客多無說，抱疾迎僧忽强行。","窗外葉隨蟬影過，井邊苔趁雨痕生。","紗巾任側衣從破，二十年來不到城。"],"tags":[]},{"title":"贈蘭江鞠明府","content":["笛裏聲飄柳色寒，縣齋深在白雲間。","孤吟夜倚琴邊月，半醉秋登宅後山。","煙徑樹清苔蘚長，雨塘人散鷺鷥還。","蘭舟有客題詩望，溪上家家晚唱闌。"],"tags":[]},{"title":"寄蘭江鞠評事","content":["東望堪思捧刺時，姓名相齒有人知。","公堂伴語山光入，秋閣嘗茶樹影移。","石上琴尊容賞月，水邊臺榭許題詩。","重因送客留連甚，長記還家不敢辭。"],"tags":[]},{"title":"送春","content":["留客强歌還强醉，送春多雨又多風。","五更池館孤燈盡，三月江城一夜空。","青鑑照髭疑有白，子規啼樹已無紅。","相逢頼得明年約，應向花前慰斷蓬。"],"tags":[]},{"title":"春日宿信安張明府廳","content":["夕景含鐘露欲零，幽人醉宿長官廳。","牀頭蘚色雖連月，池底花陰更雜星。","梧葉乍題無物汙，蜀琴微響有風經。","陶公伴客不思睡，門外數峰山曉青。"],"tags":[]},{"title":"秋日江亭","content":["遠岸鳴蟬未擬休，蟬邊風葉動颼飀。","平沙露白聊宜鶴，孤島分青獨映秋。","野色半侵凉氣濕，水光低引夕陽流。","題詩盡日無人伴，空憶瀟湘有釣舟。"],"tags":[]},{"title":"秋夜舟中作","content":["酒醒身計正悠悠，澤國如萍信水流。","獨夜聽鴻深浦宿，壞篷連雨一燈秋。","年來自覺新詩澹，江上誰憐舊業優。","腸斷山家數聲笛，不知孤客在孤舟。"],"tags":[]},{"title":"秋夕旅館言事","content":["一點孤燈萬里身，離腸曾攪九回頻。","梧桐自管秋來雨，蟋蟀誰妨夜後人。","枕上夢將衣共短，卷中詩與髮同新。","江邊但厭携琴去，明月西風滿路塵。"],"tags":[]},{"title":"郊居言事","content":["斷徑危橋積蘚痕，閉關終與俗塵分。","深秋鶴影臨池見，靜夜棋聲隔水聞。","山榻病來誰寄藥，石牀僧去獨看雲。","閒吟閒醉慵開眼，門外寒蟲叫日曛。"],"tags":[]},{"title":"早秋言事","content":["苔染衡門綠有錢，不堪風月漸凄然。","蛩聲乍出斜陽外，山色初來落木邊。","掃葉偶窺栽菊地，卷簾因作擣衣篇。","故人南北新髭長，昨夜高懷雨滴蟬。"],"tags":[]},{"title":"暮秋過沈齊別業","content":["暮蟬頻響勝聞歌，白石牀清蘚色和。","徑冷獨留寒菊在，樹疏分得夕陽多。","沙泉月澹曾棲雁，籬落烟微半著莎。","誰問寂寥詩景趣，竹扉時有野僧過。"],"tags":[]},{"title":"宿成秀才水閣","content":["卷箔無應永夜虛，凭欄還似釣魚師。","牀頭雨細飄蘆葦，池上燈寒照鷺鷥。","孤枕聽泉隨斷夢，好風吹竹隔殘棋。","主人不寐客魂爽，曉色欲來猶賦詩。"],"tags":[]},{"title":"雨中寄所思","content":["寒氣蕭蕭瘦骨驚，自知分得四愁平。","秋堂病起莓苔色，池閣夢回蘆葦聲。","幽滴冷痕連樹影，暗驅浮氣入詩情。","衡門獨掩還無語，一日相思萬縷并。"],"tags":[]},{"title":"登杭州冷泉亭","content":["天竺峰西月幾層，亭孤應忌俗人登。","山光曉射聞猿客，泉影秋摇倚樹僧。","微雨洒臺青有點，片雲生石冷多稜。","斜陽更起題詩興，還喜重來或未能。"],"tags":[]},{"title":"題包山人拄杖","content":["倚雲生處絕塵埃，見說嵩高客寄來。","扶醉未聞和屐到，伴吟曾是探山迴。","尋僧過竹青敲月，看鶴沿池冷卓苔。","知渡寒溪偏得力，夕陽風緊打冰開。"],"tags":[]},{"title":"蕭山李宰君北亭即事","content":["掃灑仍聞屬意勞，遶池生蘚不生蒿。","敲花雨過琴絃潤，吹竹風來鶴語高。","窗裏樹光清著枕，硯中山色冷趨毫。","何人可作題詩伴，試茗應思謝法曹。"],"tags":[]},{"title":"留連李寺丞吟詩閣","content":["靜閣採詩人罕到，棲棲樹石盡當簷。","長因夜月全開戶，獨爲南山不下簾。","得句硯中秋水減，覓題池上晚花添。","炎天幾度相留宿，曾值風凉雨氣兼。"],"tags":[]},{"title":"遊石橋寺","content":["陶令尋山勝境開，偶陪清賞憶天台。","秋雲盡放諸峰出，野水時聞獨鳥來。","巖畔坐宜窺蟋蟀，樹邊行亦避莓苔。","斜陽石上題詩去，更向松陰遶一迴。"],"tags":[]},{"title":"秋日宿楚江西寺","content":["滄浪生計任西東，人向蕭園寄斷蓬。","燈影半軒無夢寐，雨聲長夜在梧桐。","閒僧正笑吟髭白，故國那堪水樹紅。","志業未知誰念我，明朝江上葦花風。"],"tags":[]},{"title":"聞曉角","content":["一聲初起曉光浮，吟笛啼猿亦暗羞。","清動月華猶滿樹，冷呼山色欲歸棲。","時縈別館侵燈過，偶带凉颸入夢流。","誰會酒醒傾耳聽，近來沙塞不吹秋。"],"tags":[]},{"title":"觀楚上人陳處士夜棋","content":["對局清宵解客醺，坐窺玄妙杳難羣。","勢侵孤燭和秋冷，聲隔高梧带雨分。","關外散飛星出漢，水邊斜起雁穿雲。","無人得見爭先意，時被西林宿鳥聞。"],"tags":[]},{"title":"山居引泉","content":["自引靈泉勝取冰，入雲窮穴始因僧。","閒疏咽處秋無際，靜聽時來月有層。","乍覺疏林多爽氣，漸疑幽石減寒棱。","雨餘終夜西風起，流過吟窗濺著燈。"],"tags":[]},{"title":"九日幽居書懷","content":["九月蟬稀九日催，年光如逐水聲回。","人思往事凄凉在，菊倚荒庭寂寞開。","落葉偶從池上過，夕陽初傍酒邊來。","白衣去後無消息，雨濕東離欲長苔。"],"tags":[]},{"title":"山行","content":["翠滿衣裳遠徑分，漸供幽興入詩門。","臨泉自愛窺筇影，過蘚何妨駐屐痕。","因惹斷雲還倚石，偶看殘照學呼猿。","行行却喜無人到，曾爲秋來挂夢魂。"],"tags":[]},{"title":"憶別","content":["何處籬筵酒欲空，夜凉橫玉自吹風。","人當木落關山外，秋在月明池館中。","隔水不堪驚遠夢，入雲猶擬觸孤鴻。","憑欄寂寂還多感，誰會無言憶馬融。"],"tags":[]},{"title":"書韓山人壁","content":["山木爭高葉盡深，山人半醉在庭陰。","常時具饌多餐藥，偶夜聽松不弄琴。","雨後看苔連井口，秋來見月到池心。","近聞牆外諸峰賣，只向茶鐺便煮金。"],"tags":[]},{"title":"閒居書事寄逸人平上人","content":["雨驅寒蘚入衡門，顔子簞瓢近水濆。","靜話忽容幽鳥聽，好詩長忌俗人聞。","半簾松影和秋卷，一檻棋聲與竹分。","野客有情僧有意，相思時望過溪雲。"],"tags":[]},{"title":"春夕偶作","content":["一夕衡門獨自開，雨陰深巷少塵埃。","酒醒風傍池邊起，坐久月從花上來。","何處夜歌初欲斷，四鄰春夢未知回。","因思此興無人共，時復孤吟步綠苔。"],"tags":[]},{"title":"贈張處士","content":["應問秋雲學得閒，飄然如不在人間。","青籐篋裏詩多怪，紫栗枝邊藥更瘢。","江客對棋曾賭鶴，野僧分屐借登山。","仍聞昨日來城市，又抱孤琴踏月還。"],"tags":[]},{"title":"寄霅川刁殿丞十二韻","content":["柳渾曾吟郡，中間遇牧之。","留連皆往日，寂寞偶多時。","物象應無改，軒車自有期。","憶山辭闕早，採藥上官遲。","澤國閒堪賞，公堂靜好窺。","掃苔紅葉過，臨水白蘋移。","樹石秋供畫，汀洲曉入詩。","謳謠漁父得，孤潔鷺鷥知。","笛外風含酒，樓中月照棋。","野田耕带雨，寒井汲和澌。","城郭煙霞近，人家橘柚垂。","會須尋此景，況與二公宜。"],"tags":[]},{"title":"寄梁鼎殿丞十二韻","content":["憶昔初投刺，秋風八詠邊。","偶參知好日，一見自多年。","吏散公堂雨，簾垂館樹煙。","共吟曾試茗，同坐或聞蟬。","渡水尋支遁，登山學地仙。","獻酬多奧妙，談笑屢遷延。","夜月侵詩卷，寒燈落酒船。","醉容韋带去，卧許石床連。","池館今何遠，汀洲思倍牽。","庾樓知有約，顔巷奈多緣。","病眼隨蓬斷，愁心逐旆懸。","高臺聊一望，芳草夕陽天。"],"tags":[]},{"title":"答聖俞設膾示客","content":["梅侯三年江上居，盤羞慣飽鮆與鱸。","客居京城厭粗糲，買魚斫鱠邀朋徒。","孰親刀匕擅精巧，閨中麗人家本吳。","縷裁長絲葉剪藿，餖飣自與尋常殊。","霜橙擣虀飯香稻，一飽豈顧家有無。","我雖日病興不淺，坐想落紙霏紅腴。","雕盤雋味儻可再，贈子佳酒隨長魚。"],"tags":[]},{"title":"皇帝閤春帖子  其一","content":["和氣生金殿，微風轉畫旗。","年年好春色，先是帝先知。"],"tags":[]},{"title":"皇帝閤春帖子  其二","content":["迎氣來歸祚，宜春祝降祥。","皇心勤治切，應喜寸陰長。"],"tags":[]},{"title":"皇帝閤春帖子  其三","content":["醇醴浮金斝，柔蔬飣玉盤。","嘗新兼介壽，齊奉兩宮歡。"],"tags":[]},{"title":"皇帝閤春帖子  其四","content":["晝漏新添刻，春寒早放班。","恩隨寬大詔，一日徧人間。"],"tags":[]},{"title":"太皇太后閤春帖子  其一","content":["位歷三朝重，風行四海深。","坐將仁厚意，潜助發生心。"],"tags":[]},{"title":"太皇太后閤春帖子  其二","content":["銅霤消殘凍，朱樓拂早霞。","傳聲回步輦，來賞小桃花。"],"tags":[]},{"title":"太皇太后閤春帖子  其三","content":["視膳回天仗，含飴樂聖辰。","定應彤管筆，書美繫王春。"],"tags":[]},{"title":"太后閤春帖子  其一","content":["正閫成王化，開宮奉母儀。","身當四海養，壽祝萬年期。"],"tags":[]},{"title":"太后閤春帖子  其二","content":["玉律生陽早，金鋪上日遲。","枝間雙鵲語，應是報春祺。"],"tags":[]},{"title":"太后閤春帖子  其三","content":["平曉開朱戶，輕寒御練衣。","宮童移鈿扇，慶壽早期歸。"],"tags":[]},{"title":"皇后閤春帖子  其一","content":["后德侔姬國，嬪風協舜家。","進賢陽爲長，修教月增華。"],"tags":[]},{"title":"皇后閤春帖子  其二","content":["春色平明到，微風弄綵幡。","稍回宮柳弱，更助壁椒溫。"],"tags":[]},{"title":"皇后閤春帖子  其三","content":["暖日暉暉動，清渠泱泱流。","六宮修歲事，拂拭採桑鈎。"],"tags":[]},{"title":"夫人閤春帖子  其一","content":["臘雪餘香徑，朝暉上綺甍。","翠生蘭蕙色，和入管絃聲。"],"tags":[]},{"title":"夫人閤春帖子  其二","content":["重錦褰粧幕，輕羅換舞衣。","釵頭雙燕子，先向社前飛。"],"tags":[]},{"title":"皇帝閤春帖子  其一","content":["晴日漸消宮瓦雪，和風微散御爐烟。","千官拜舞皇恩罷，綵勝金幡下九天。"],"tags":[]},{"title":"皇帝閤春帖子  其二","content":["早鶑啼滑知寒薄，午馬休遲覺晝長。","四海歡康幾務暇，簫韶時奉萬年觴。"],"tags":[]},{"title":"太皇太后閤春帖子  其一","content":["鏤成寶字題宮戶，剪出名花趁御筵。","人世不知春色早，忽驚歌吹下中天。"],"tags":[]},{"title":"太皇太后閤春帖子  其二","content":["長樂鐘殘寶殿開，鳴梢移仗問安來。","欲知純孝通天地，和氣氤氳遶御杯。"],"tags":[]},{"title":"太皇太后閤春帖子  其三","content":["殘冰未放溝聲滑，小雨頻催柳色新。","晝漏漸長無一字，坐披黄老味天真。"],"tags":[]},{"title":"太皇太后閤春帖子  其四","content":["金花鏤勝隨春燕，綵仗縈絲逐土牛。","迎得韶華入中禁，和風次第遍神州。"],"tags":[]},{"title":"太皇太后閤春帖子  其五","content":["綵仗朝來散玉京，綺窗新網結初晴。","靜呼宮女教調曲，閒引皇孫看學行。"],"tags":[]},{"title":"太皇太后閤春帖子  其六","content":["九奏清新稱玉斝，八珍和旨奉蘭羞。","須知天子娛親意，不爲乘春事燕游。"],"tags":[]},{"title":"皇后閤春帖子  其一","content":["紫蘭紅蓼簇香盤，曉逐金壺下太官。","朝罷三宮歸已晚，日華明麗雪消殘。"],"tags":[]},{"title":"皇后閤春帖子  其二","content":["葭灰已逐陽和動，繡鏤初隨日景加。","欲助君王修儉德，不將宮樣織新花。"],"tags":[]},{"title":"夫人閤春帖子  其一","content":["漸暖正當挑菜日，輕陰新變養花天。","君王勤政稀游幸，院院相過理管絃。"],"tags":[]},{"title":"夫人閤春帖子  其二","content":["宮娃拂曉已催班，拜謝春幡列御前。","不待春風報花信，紅酥綵縷鬭芳妍。"],"tags":[]},{"title":"新定旅館中作","content":["歲月鄉關外，溪山螟色中。","孤城秋閉雨，獨客夜聞鴻。","病使新髭出，貧令舊業空。","思歸不得夢，欹枕近梧桐。"],"tags":[]},{"title":"桐江晚望","content":["疊浪浸天青，離愁望處生。","雨餘孤島暝，花落一船橫。","岸遠紅蘭濕，魚狂白鳥驚。","無人問行客，山寺莫鐘聲。"],"tags":[]},{"title":"莫冬新定郡樓閒望","content":["江城逢歲莫，獨自倚樓臺。","積雪明孤島，微陽在早梅。","水摇冰欲泮，春近雁思回。","故國還如此，歸心但暗催。"],"tags":[]},{"title":"秋晚舟泊桐江","content":["嚴子陵邊水自流，夕陽無語倚松舟。","乍逢風月羞爲客，及到溪山識盡秋。","移樹斷蟬初過雨，立沙孤雁偶隨鷗。","鄉心旅思何人會，蘆葦蕭蕭一笛幽。"],"tags":[]},{"title":"寄國清處謙","content":["三江風浪隔天台，想見當時賦詠才。","近有高僧飛錫去，更無餘事出山來。","猿猱歷歷窺香火，日月紛紛付劫灰。","我欲相期談實相，東林何必謝劉雷。"],"tags":[]},{"title":"天台思古","content":["遊人行盡天台路，仙家杳杳知何處。","惟有山前一派溪，落花依舊流春暮。"],"tags":[]},{"title":"柘湖","content":["鹽邑淪此地，柘山巋其瀕。","復驚秦時女，化作湖上神。","世事喜反覆，孰能識涯津。","物變雖萬殊，不惑固有人。"],"tags":[]},{"title":"翻經臺","content":["勝事如飛去不還，無人更立白雲間。","西風落盡貝多葉，明月自來天竺山。","巖桂影寒泉暗滴，玉爐香減蘚空斑。","孤猿亦有斜陽恨，莫道三聲是等閑。"],"tags":[]},{"title":"望雲巖","content":["不見寒山子，寒巖日欲曛。","無人到深處，衆木隠孤雲。","水照秋痕盡，霞明晚翠分。","孤猿啼亦在，誰向此中聞。"],"tags":[]},{"title":"句  其一","content":["十度花殘一覺眠。"],"tags":[]},{"title":"句  其二","content":["天遠草離離。"],"tags":[]},{"title":"存目  其一","content":["詩題：和子華對雨有感（二首）首句：小桃凌亂逐東風，雪白朱紅幾萬枝。"],"tags":[]},{"title":"存目  其二","content":["詩題：蒙惠拄杖及詩依韻奉答首句：藤枝既老解縱橫。"],"tags":[]},{"title":"存目  其三","content":["詩題：蒙以詩惠水晶鱠輒次韻答謝首句：凝如寶匣開明鏡。"],"tags":[]},{"title":"存目  其四","content":["詩題：聞太素絕食飲水頗甚清羸以詩奉招首句：曲肱飲水歸寒士。"],"tags":[]}]}
