{"title":"杜甫","children":[{"title":"月夜","content":["今夜鄜州月，閨中只獨看。","遙憐小兒女，未解憶長安。","香霧雲鬟濕，清輝玉臂寒。","何時倚虛幌，雙照淚痕乾。"],"tags":["唐诗三百首","思念","女子","五言律诗","高中古诗","月亮","三年级上册"]},{"title":"春望","content":["國破山河在，城春草木深。","感時花濺淚，恨別鳥驚心。","烽火連三月，家書抵萬金。","白頭搔更短，渾欲不勝簪。"],"tags":["唐诗三百首","战争","忧国忧民","爱国","五言律诗","初中古诗","八年级上册(课内)","思乡","写鸟","鸟"]},{"title":"春宿左省","content":["花隱掖垣暮，啾啾棲鳥過。","星臨萬戶動，月傍九霄多。","不寢聽金鑰，因風想玉珂。","明朝有封事，數問夜如何。"],"tags":["唐诗三百首","爱国","写景","五言律诗"]},{"title":"月夜憶舍弟","content":["戍鼓斷人行，秋邊一雁聲。","露從今夜白，月是故鄉明。","有弟皆分散，無家問死生。","寄書長不避，況乃未休兵。"],"tags":["唐诗三百首","月夜","秋天","边塞","思乡","五言律诗","怀人","中秋"]},{"title":"天末憶李白","content":["涼風起天末，君子意如何。","鴻雁幾時到，江湖秋水多。","文章憎命達，魑魅喜人過。","應共冤魂語，投詩贈汩羅。"],"tags":["唐诗三百首","写风","五言律诗","风","怀人"]},{"title":"蜀相","content":["丞相祠堂何處尋，錦官城外柏森森。","映堦碧草自春色，隔葉黃鸝空好音。","三顧頻煩天下計，兩朝開濟老臣心。","出師未捷身先死，長使英雄淚滿襟。"],"tags":["唐诗三百首","隋・唐・五代","七言律诗","忧国忧民","写人","咏史怀古","赞颂"]},{"title":"客至","content":["舍南舍北皆春水，但見羣鷗日日來。","花徑不曾緣客掃，蓬門今始爲君開。","盤餐市遠無兼味，樽酒家貧只舊醅。","肯與鄰翁相對飲，隔籬呼取盡餘桮。"],"tags":["唐诗三百首","喜悦","写景","友情","待客"]},{"title":"野望","content":["西山白雪三奇戍，南浦清江萬里橋。","海內風塵諸弟隔，天涯涕淚一身遙。","唯將遲暮供多病，未有涓埃荅聖朝。","跨馬出郊時極目，不堪人事日蕭條。"],"tags":["唐诗三百首","七言律诗","写景","抒情"]},{"title":"奉濟驛重送嚴公四韻","content":["遠送從此別，青山空復情。","幾時桮重把，昨夜月同行。","列郡謳歌惜，三朝出入榮。","江村獨歸處，寂寞養殘生。"],"tags":["唐诗三百首","送别","五言律诗","惜别"]},{"title":"聞官軍收河南河北","content":["劒外忽傳收薊北，初聞涕淚滿衣裳。","却看妻子愁何在，漫卷詩書喜欲狂。","白日放歌須縱酒，青春作伴好還鄉。","即從巴峽穿巫峽，便下襄陽向洛陽。"],"tags":["唐诗三百首","七言律诗","思归","六年级下册","小学古诗"]},{"title":"登高","content":["風急天高猨嘯哀，渚清沙白鳥飛迴。","無邊落木蕭蕭下，不盡長江衮衮來。","萬里悲秋常作客，百年多病獨登臺。","艱難苦恨繁霜鬢，潦倒新停濁酒桮。"],"tags":["唐诗三百首","长江","七言律诗","写景","忧国忧民","秋天","登高","抒情"]},{"title":"別房太尉墓","content":["他鄉復行役，駐馬別孤墳。","近淚無乾土，低空有斷雲。","對碁陪謝傅，把劒覓徐君。","唯見林花落，鸎啼送客聞。"],"tags":["唐诗三百首","忧国忧民","感伤","五言律诗","悼亡"]},{"title":"登樓","content":["花近高樓傷客心，萬方多難此登臨。","錦江春色來天地，玉壘浮雲變古今。","北極朝廷終不改，西山寇盜莫相侵。","可憐後主還祠廟，日暮聊爲梁甫吟。"],"tags":["唐诗三百首","隋・唐・五代","七言律诗","写景","怀古","一年级下册","忧国忧民","感时","初中古诗","高中古诗","九年级下册(课外)"]},{"title":"宿府","content":["清秋幕府井梧寒，獨宿江城蠟炬殘。","永夜角聲悲自語，中天月色好誰看。","風塵荏苒音書絕，關塞蕭條行路難。","已忍伶俜十年事，強移栖息一枝安。"],"tags":["唐诗三百首","感时","孤独","七言律诗"]},{"title":"旅夜書懷","content":["細草微風岸，危檣獨夜舟。","星垂平野闊，月湧大江流。","名豈文章著，官因老病休。","飄飄何所似，天地一沙鷗。"],"tags":["唐诗三百首","写景","孤独","抒怀","五言律诗"]},{"title":"閣夜","content":["歲暮陰陽催短景，天涯霜雪霽寒宵。","五更鼓角聲悲壯，三峽星河影動搖。","野哭幾家聞戰伐，夷歌數處起漁樵。","臥龍躍馬終黃土，人事依依漫寂寥。"],"tags":["唐诗三百首"]},{"title":"八陣圖","content":["功蓋三分國，名高八陣圖。","江流石不轉，遺恨失吞吳。"],"tags":["唐诗三百首","隋・唐・五代","怀古","哲理","写人","五言绝句"]},{"title":"詠懷古跡五首 一","content":["支離東北風塵際，漂泊西南天地間。","三峽樓臺淹日月，五溪衣服共雲山。","羯胡事主終無賴，詞客衰時且未還。","庾信平生最蕭瑟，暮年詩賦動江關。"],"tags":["唐诗三百首","隋・唐・五代","七言律诗","感叹","怀古"]},{"title":"詠懷古跡五首 二","content":["搖落深知宋玉悲，風流儒雅亦吾師。","悵望千秋一灑淚，蕭條異代不同時。","江山故宅空文藻，雲雨荒臺豈夢思。","最是楚宮俱泯滅，舟人指點到今疑。"],"tags":["唐诗三百首","隋・唐・五代","七言律诗","怀古","抒怀"]},{"title":"詠懷古跡五首 三","content":["羣山萬壑赴荆門，生長明妃尚有村。","一去紫臺連朔漠，獨留青塚向黃昏。","畫圖省識春風面，環佩空歸月夜魂。","千載琵琶作胡語，分明怨恨曲中論。"],"tags":["唐诗三百首","隋・唐・五代","七言律诗","怀古","思乡"]},{"title":"詠懷古跡五首 四","content":["蜀主窺吳幸三峽，崩年亦在永安宮。","翠華想像空山裏，玉殿虛無野寺中。","古廟杉松巢水鶴，歲時伏臘走村翁。","武侯祠屋常鄰近，一體君臣祭祀同。"],"tags":["唐诗三百首","隋・唐・五代","七言律诗","怀古","抒怀"]},{"title":"詠懷古跡五首 五","content":["諸葛大名垂宇宙，宗臣遺像肅清高。","三分割據紆籌策，萬古雲霄一羽毛。","伯仲之間見伊呂，指揮若定失蕭曹。","福移漢祚難恢復，志決身殲軍務勞。"],"tags":["唐诗三百首","隋・唐・五代","七言律诗","怀古","议论"]},{"title":"江南逢李龜年","content":["歧王宅裏尋常見，崔九堂前幾度聞。","正是江南好風景，落花時節又逢君。"],"tags":["唐诗三百首","初中古诗","七言绝句","怀念","感伤","七年级下册(课外)"]},{"title":"登岳陽樓","content":["昔聞洞庭水，今上岳陽樓。","吳楚東南坼，乾坤日夜浮。","親朋無一字，老病有孤舟。","戎馬關山北，憑軒涕泗流。"],"tags":["唐诗三百首","洞庭湖","岳阳楼","抱负","五言律诗","山水"]},{"title":"虢國夫人","content":["虢國夫人承主恩，平明上馬入宮門。","却嫌脂粉涴顏色，澹埽蛾眉朝至尊。"],"tags":["写人","七言绝句","唐诗三百首","讽刺"]},{"title":"望嶽","content":["岱宗夫如何，齊魯青未了。","造化鍾神秀，陰陽割昏曉。","盪胷生曾雲，決眥入歸鳥。","會當凌絕頂，一覽衆山小。"],"tags":["唐诗三百首","泰山","五言古诗","励志","写景","初中古诗","山","哲理","八年级上册(课内)","写鸟","写山","描写山","鸟"]},{"title":"兵車行","content":["車轔轔，馬蕭蕭，行人弓箭各在腰。","耶孃妻子走相送，塵埃不見咸陽橋。","牽衣頓足闌道哭，哭聲直上干雲霄。","道傍過者問行人，行人但云點行頻。","或從十五北防河，便至四十西營田。","去時里正與裹頭，歸來頭白還戍邊。","邊亭流血成海水，武皇開邊意未已。","君不聞漢家山東二百州，千村萬落生荆杞。","縱有健婦把鋤犂，禾生隴畝無東西。","況復秦兵耐苦戰，被驅不異犬與雞。","長者雖有問，役夫敢申恨。","且如今年冬，未休關西卒。","縣官急索租，租稅從何出？信知生男惡，反是生女好。","生女猶是嫁比鄰，生男埋沒隨百草。","君不見青海頭，古來白骨無人收。","新鬼煩冤舊鬼哭，天陰雨濕聲啾啾。"],"tags":["唐诗三百首","叙事","战争","忧国忧民","乐府","新乐府辞"]},{"title":"贈衛八處士","content":["人生不相見，動如參與商。","今夕復何夕，共此燈燭光。","少壯能幾時，鬢髮各已蒼。","訪舊半爲鬼，驚呼熱中腸。","焉知二十載，重上君子堂。","昔別君未婚，兒女忽成行。","怡然敬父執，問我來何方。","問荅乃未已，兒女羅酒漿。","夜雨剪春韭，新炊間黃粱。","主稱會面難，一舉累十觴。","十觴亦不醉，感子故意長。","明日隔山岳，世事兩茫茫。"],"tags":["唐诗三百首","时光","五言古诗","人生","友情"]},{"title":"麗人行","content":["三月三日天氣新，長安水邊多麗人。","態濃意遠淑且真，肌理細膩骨肉勻。","繡羅衣裳照暮春，蹙金孔雀銀麒麟。","頭上何所有，翠微㔩葉垂鬢脣。","背後何所見，珠壓腰衱穩稱身。","就中雲幕椒房親，賜名大國虢與秦。","紫駝之峰出翠釜，水精之盤行素鱗。","犀箸厭飫久未下，鑾刀縷切空紛綸。","黃門飛鞚不動塵，御廚絡繹送八珍。","簫鼓哀吟感鬼神，賓從雜遝實要津。","後來鞍馬何逡巡，當軒下馬入錦茵。","楊花雪落覆白蘋，青鳥飛去銜紅巾。","炙手可熱勢絕倫，慎莫近前丞相嗔。"],"tags":["杂曲歌辞","唐诗三百首","乐府","讽刺","咏叹"]},{"title":"哀江頭","content":["少陵野老吞聲哭，春日潛行曲江曲。","江頭宮殿鎖千門，細柳新蒲爲誰綠。","憶昔霓旌下南苑，苑中萬物生顏色。","昭陽殿裏第一人，同輦隨君侍君側。","輦前才人帶弓箭，白馬嚼齧黃金勒。","翻身向天仰射雲，一箭正墜雙飛翼。","明眸皓齒今何在，血污遊魂歸不得。","清渭東流劒閣深，去住彼此無消息。","人生有情淚霑臆，江水江花豈終極。","黃昏胡騎塵滿城，欲往城南忘南北。"],"tags":["唐诗三百首","描写水","爱国","伤怀","乐府","新乐府辞","写水"]},{"title":"哀王孫","content":["長安城頭頭白烏，夜飛延秋門上呼。","又向人家啄大屋，屋底達官走避胡。","金鞭斷折九馬死，骨肉不待同馳驅。","腰下實玦青珊瑚，可憐王孫泣路隅。","問之不肯道姓名，但道困苦乞爲奴。","已經百日竄荆棘，身上無有完肌膚。","高帝子孫盡隆準，龍種自與常人殊。","豺狼在邑龍在野，王孫善保千金軀。","不敢長語臨交衢，且爲王孫立斯須。","昨夜東風吹血腥，東來橐駝滿舊都。","朔方健兒好身手，昔何勇銳今何愚。","竊聞天子已傳位，賢德北服南單于。","花門剺面請雪恥，慎勿出口他人狙。","哀哉王孫慎勿疎，五陵佳氣無時無。"],"tags":["唐诗三百首","叙事","抒情","新乐府辞","乐府","写鸟","鸟"]},{"title":"佳人","content":["絕代有佳人，幽居在空谷。","自云良家子，零落依草木。","關中昔喪敗，兄弟遭殺戮。","官高何足論，不得收骨肉。","世情惡衰歇，萬事隨轉燭。","夫壻輕薄兒，新人已如玉。","合昏尚知時，鴛鴦不獨宿。","但見新人笑，那聞舊人哭。","在山泉水清，出山泉水濁。","侍婢賣珠回，牽蘿補茅屋。","摘花不插髮，采柏動盈匊。","天寒翠袖薄，日暮倚修竹。"],"tags":["唐诗三百首","赞美","五言古诗","闺怨","女子"]},{"title":"夢李白二首 一","content":["死別已吞聲，生別常惻惻。","江南瘴癘地，逐客無消息。","故人入我夢，明我長相憶。","恐非平生魂，路遠不可測。","魂來楓葉青，魂返關塞黑。","君今在羅網，何以有羽翼。","落月滿屋梁，猶疑照顏色。","水深波浪闊，無使蛟龍得。"],"tags":["唐诗三百首"]},{"title":"夢李白二首 二","content":["浮雲終日行，遊子久不至。","三夜頻夢君，情親見君意。","告歸常局促，苦道來不易。","江湖多風波，舟楫恐失墜。","出門搔白首，若負平生志。","冠蓋滿京華，斯人獨顦顇。","孰云網恢恢，將老身反累。","千秋萬歲名，寂莫身後事。"],"tags":["唐诗三百首","友人","同情","记梦","五言古诗"]},{"title":"韋諷錄事宅觀曹將軍畫馬圖","content":["國初已來畫鞍馬，神妙獨數江都王。","將軍得名三十載，人間又見真乘黃。","曾貌先帝照夜白，龍池十日飛霹靂。","內府殷紅馬腦盌，倢伃傳詔才人索。","盌賜將軍拜舞歸，輕紈細綺相追飛。","貴戚權門得筆跡，始覺屏障生光輝。","昔日太宗拳毛騧，近時郭家師子花。","今之新圖有二馬，復令識者久歎嗟。","此皆騎戰一敵萬，縞素漠漠開風沙。","其餘七匹亦殊絕，迥若寒空動煙雪。","霜蹄蹴踏長楸間，馬官廝養森成列。","可憐九馬爭神駿，顧視清高氣深穩。","借問苦心愛者誰，後有韋諷前支遁。","憶昔巡幸新豐宮，翠華拂天來向東。","騰驤磊落三萬匹，皆與此圖筋骨同。","自從獻寶朝河宗，無復射蛟江水中。","君不見金粟堆前松柏裏，龍媒去盡鳥呼風。"],"tags":["唐诗三百首","写马","七言古诗","题画","马"]},{"title":"丹青引贈曹將軍霸","content":["將軍魏武之子孫，於今爲庶爲清門。","英雄割據雖已矣，文彩風流猶尚存。","學書初學衛夫人，但恨無過王右軍。","丹青不知老將至，富貴於我如浮雲。","開元之中常引見，承恩數上南熏殿。","凌煙功臣少顏色，將軍下筆開生面。","良相頭上進賢冠，猛將腰間大羽箭。","褒公鄂公毛髮動英姿颯爽來酣戰。","先帝天馬玉花驄，畫工如山貌不同。","是日牽來赤墀下，迥立閶闔生長風。","詔謂將軍拂絹素，意匠慘澹經營中。","斯須九重真龍出，一洗萬古凡馬空。","玉花却在御榻上，榻上庭前屹相向。","至尊含笑催賜金，圉人太僕皆惆悵。","弟子韓幹早入室，亦能畫馬窮殊相。","幹惟畫肉不畫骨，忍使驊騮氣凋喪。","將軍畫善蓋有神，必逢佳士亦寫真。","即今飄泊干戈際，屢貌尋常行路人。","途窮反遭俗眼白，世上未有如公貧。","但看古來盛名下，終日坎壈纏其身。"],"tags":["写人","同情","唐诗三百首","七言古诗","怅惘"]},{"title":"寄韓諫議","content":["今我不樂思岳陽，身欲奮飛病在牀。","美人娟娟隔秋水，濯足洞庭望八荒。","鴻飛冥冥日月白，青楓葉赤天雨霜。","玉京羣帝集北斗，或騎騏驎翳鳳皇。","芙蓉旌旗煙霧樂，影動倒景搖瀟湘。","星宮之君醉瓊漿，羽人稀少不在旁。","似聞昨者赤松子，恐是漢代韓張良。","昔隨劉氏定長安，帷幄未改神慘傷。","國家成敗吾豈敢，色難腥腐餐風香。","周南留滯古所惜，南極老人應壽昌。","美人胡爲隔秋水，焉得置之貢玉堂。"],"tags":["唐诗三百首","洞庭湖","游仙","七言古诗"]},{"title":"古柏行","content":["孔明廟前有老柏，柯如青銅根如石。","霜皮溜雨四十圍，黛色參天二千尺。","君臣已與時際會，樹木猶爲人愛惜。","雲來氣接巫峽長，月出寒通雪山白。","憶昨路繞錦亭東，先主武侯同閟宮。","崔嵬枝幹郊原古，窈窕丹青戶牖空。","落落盤踞雖得地，冥冥孤高多烈風。","扶持自是神明力，正直原因造化功。","大廈如傾要梁棟，萬牛回首丘山重。","不露文章世已驚，未辭剪伐誰能送。","苦心豈免容螻蟻，香葉終經宿鸞鳳。","志士幽人莫怨嗟，古來材大難爲用。"],"tags":["隋・唐・五代","咏物","唐诗三百首","七言古诗","咏物诗","怀才不遇"]},{"title":"觀公孫大娘弟子舞劒器行","content":["昔有佳人公孫氏，一舞劒氣動四方。","觀者如山色沮喪，天地爲之久低昂。","㸌如羿射九日落，矯如羣帝驂龍翔。","來如雷霆收震怒，罷如江海凝清光。","絳脣珠袖兩寂莫，況有弟子傳芬芳。","臨潁美人在白帝，妙舞此曲神揚揚。","與余問答既有以，感時撫事增惋傷。","先帝侍女八千人，公孫劒器初第一。","五十年間似反掌，風塵傾動昏王室。","棃園子弟散如煙，女樂餘姿映寒日。","金粟堆南木已拱，瞿唐石城草蕭瑟。","玳筵急管曲復終，樂極哀來月東出。","老夫不知其所往，足繭荒山轉愁疾。"],"tags":["唐诗三百首"]},{"title":"雜曲歌辭 麗人行","content":["三月三日天氣新，長安水邊多麗人。","態濃意遠淑且真，肌理細膩骨肉勻。","繡羅衣裳照暮春，蹙金孔雀銀麒麟。","頭上何所有？翠微㔩葉垂鬢脣。","背後何所見？珠壓腰衱穩稱身。","就中雲幕椒房親，賜名大國虢與秦。","紫駞之峯出翠釜，水晶之盤行素鱗。","犀筯厭飫久未下，鸞刀縷切空紛綸。","黃門飛鞚不動塵，御廚絲絡送八珍。","簫鼓哀吟感鬼神，賓從雜遝實要津。","後來鞍馬何逡巡，當軒下馬入錦茵。","楊花雪落覆白蘋，青鳥飛去銜紅巾。","炙手可熱勢絕倫，慎莫近前丞相嗔。"],"tags":["唐诗三百首","杂曲歌辞","乐府","讽刺","咏叹"]}]}
