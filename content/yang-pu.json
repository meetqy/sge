{"title":"楊朴","children":[{"title":"上陳文惠","content":["昨夜西風爛漫秋，今朝東岸獨垂鈎。","紫袍不識蓑衣客，曾對君王十二旒。"],"tags":[]},{"title":"村居感興","content":["一壺村酒膠牙酸，十數胡皴徹骨乾。","隨著四婆裙子後，杖頭挑去賽蠶官。"],"tags":[]},{"title":"七夕","content":["未會牽牛意若何，須邀織女弄金梭。","年年乞與人間巧，不道人間巧已多。"],"tags":["七夕情人节","七夕节"]},{"title":"秋日閑居","content":["忽聞高柳噪新蟬，厭暑情懷頓豁然。","庭檻夜凉風撼竹，池塘香散水摇蓮。","鱸魚鱠憶奔江浦，焦尾琴思換蜀弦。","莫遣金樽空對月，滿斟高唱混流年。"],"tags":[]},{"title":"莎衣","content":["軟綠柔藍著勝衣，倚船吟釣正相宜。","蒹葭影裏和烟卧，菡萏香中带雨披。","狂脫酒家春醉後，亂堆漁舍晚晴時。","直饒紫綬金章貴，未肯輕輕博換伊。"],"tags":[]},{"title":"詩一首","content":["更無落魄耽盃酒，更莫猖狂愛詠詩。","今日捉將官裏去，這回斷送老頭皮。"],"tags":[]},{"title":"句","content":["就客飲時擔酒去，見鱼遊處撥萍開。"],"tags":[]}]}
