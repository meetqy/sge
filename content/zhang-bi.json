{"title":"張佖","children":[{"title":"惜花","content":["蝶散鶑啼尚數枝，日斜風定更離披。","看多記得傷心事，金谷樓前委地時。"],"tags":[]},{"title":"寄人二首  其一","content":["別夢依依到謝家，小廊迴合曲闌斜。","多情只有春庭月，猶爲離人照落花。"],"tags":["思念","唐诗三百首","七言绝句","月亮","爱情"]},{"title":"寄人二首  其二","content":["酷憐風月爲多情，還到春時別恨生。","倚柱尋思倍惆悵，一場春夢不分明。"],"tags":[]},{"title":"邊上","content":["戍樓吹角起征鴻，獵獵寒旌背晚風。","千里暮烟愁不盡，一川秋草恨無窮。","山河慘澹關城閉，人物蕭條市井空。","只此旅魂招未得，更堪回首夕陽中。"],"tags":[]},{"title":"長安道中早行","content":["客離孤館一燈殘，牢落星河欲曙天。","雞唱未沈函谷月，雁聲新度灞陵烟。","浮生已悟莊周蝶，壯志仍輸祖逖鞭。","何事悠悠策羸馬，此中辛苦過流年。"],"tags":[]},{"title":"洞庭阻風","content":["空江浩蕩景蕭然，盡日菰蒲泊釣船。","青草浪高三月渡，綠楊花撲一溪烟。","情多莫舉傷春目，愁極兼無買酒錢。","猶有漁人數家住，不成村落夕陽邊。"],"tags":["洞庭湖","抒情","伤春","写景","地方","孤寂"]},{"title":"春日旅泊桂州","content":["暖風芳草竟芊綿，多病多愁負少年。","弱柳未勝寒食雨，好花爭奈夕陽天。","溪邊物色堪圖畫，林畔鶑聲似管弦。","獨有離人開淚眼，强憑杯酒亦潸然。"],"tags":[]},{"title":"晚次湘源縣","content":["烟郭遥聞向晚雞，水平舟靜浪聲齊。","高林带雨楊梅熟，曲岸籠雲謝豹啼。","二女廟荒汀樹老，九疑山碧楚天低。","湘南自古多離怨，莫動哀吟易慘悽。"],"tags":[]},{"title":"惆悵吟","content":["秋風丹葉動荒城，慘澹雲遮日半明。","晝夢却因惆悵得，晚愁多爲別離生。","江淹彩筆空留恨，莊叟玄譚未及情。","千古怨魂銷不得，一江寒浪若爲平。"],"tags":[]},{"title":"秋晚過洞庭","content":["征帆初挂酒初酣，暮景離情兩不堪。","千里晚霞雲夢北，一洲霜橘洞庭南。","溪風送雨過秋寺，磵石驚龍落夜潭。","莫把羈魂弔湘魄，九疑愁絕鎖烟嵐。"],"tags":["洞庭湖"]},{"title":"題華嚴寺木塔","content":["六街晴色動秋光，雨霽憑高只易傷。","一曲晚烟浮渭水，半橋斜日照咸陽。","休將世路悲塵事，莫指雲山認故鄉。","回首漢宮樓閣暮，數聲鐘鼓自微茫。"],"tags":[]},{"title":"經舊遊","content":["暫到高唐曉又還，丁香結夢水潺潺。","不知雲雨歸何處，歷歷空留十二山。"],"tags":[]},{"title":"碧戶","content":["碧戶扃魚鎖，蘭窗掩鏡臺。","落花疑悵望，歸燕自裴回。","詠絮知難敵，傷春不易裁。","恨從芳草起，愁爲晚風來。","衣惹湘雲薄，眉分楚岫開。","香濃眠舊枕，夢好醉春杯。","小障明金鳳，幽屏點翠苔。","寶箏橫塞雁，怨笛落江梅。","卓氏仍多酒，相如正富才。","莫教琴上意，翻作鶴聲哀。"],"tags":[]},{"title":"芍藥","content":["香清粉澹怨殘春，蝶翅蜂鬚戀蕊塵。","閒倚晚風生悵望，靜留遲日學因循。","休將薜荔爲青瑣，好與玫瑰作近鄰。","零落若教隨暮雨，又應愁殺別離人。"],"tags":[]},{"title":"春晚謠","content":["雨微微，烟霏霏，小庭半坼紅薔薇。","鈿箏斜倚畫屏曲，零落幾行金雁飛。","蕭關夢斷無尋處，萬疊春波起南浦。","凌亂楊花撲繡簾，晚窗時有流鶑語。"],"tags":[]},{"title":"所思","content":["空塘水碧春雨微，東風散漫楊柳飛。","依依南浦夢猶在，脈脈高唐雲不歸。","江頭日暮多芳草，極目傷心烟悄悄。","隔江紅杏一枝明，似玉佳人俯清沼。","休向春臺更迴望，銷魂自古因惆悵。","銀河碧海共無情，兩處悠悠起風浪。"],"tags":[]},{"title":"春夕言懷","content":["風透疏簾月滿庭，倚欄無事倍傷情。","烟垂柳带纖腰軟，露滴花房怨臉明。","愁逐野雲銷不盡，情隨春浪去難平。","幽窗謾結相思夢，欲化西園蝶未成。"],"tags":[]},{"title":"春江雨","content":["雨溟溟，風泠泠，老松瘦竹臨烟汀。","空江冷落野雲重，村中鬼火微如星。","夜驚溪上漁人起，滴瀝篷聲滿愁耳。","子規叫斷獨未眠，罨岸春濤打船尾。"],"tags":[]},{"title":"送容州中丞赴鎮","content":["交趾同星坐，龍泉佩斗文。","燒香翠羽帳，看舞鬰金裙。","鷁首衝瀧浪，犀渠拂嶺雲。","莫教銅柱北，祗說馬將軍。"],"tags":[]},{"title":"贈韓道士","content":["日暮秋風吹野花，上清歸客意無涯。","桃源寂寂烟霞閉，天路悠悠星漢斜。","還似世人生白髮，定知仙骨變黄芽。","東城南陌頻相見，應是壺中別有家。"],"tags":[]},{"title":"句","content":["檻外有天皆在照，望中無物敢潛行。"],"tags":[]},{"title":"寄人二首  其一","content":["別夢依依到謝家，小廊迴合曲闌斜。","多情只有春庭月，猶爲離人照落花。"],"tags":["思念","唐诗三百首","七言绝句","月亮","爱情"]}]}
