{"title":"王操","children":[{"title":"送人南歸","content":["相送當摇落，孤舟泛渺瀰。","去帆看已遠，臨水立多時。","別浦寒鴻下，空山夜鶴移。","他年重會面，冷鬢共成絲。"],"tags":[]},{"title":"喜故人至","content":["地僻無賓侶，柴門畫始開。","谿山寒葉落，江國故人來。","話舊驚霜鬢，論詩滯酒杯。","相留喜同宿，不寐曙光回。"],"tags":[]},{"title":"上李昉相公  其一","content":["弱冠登龍入粉闈，少年清貴古來稀。","袖中詔草朝天去，頭上宮花侍宴歸。","卓筆玉堂寒漏迥，捲簾池館水禽飛。","三台位近猶多遜，閒聽秋霖憶翠微。"],"tags":[]},{"title":"上李昉相公  其二","content":["朝苑優游數十春，文章敵手更無人。","對敭旒冕如僚友，下直門闌似隠淪。","倚檻白雪供醉望，搘筇黄葉落吟身。","年來得意知難絕，大半門生作侍臣。"],"tags":[]},{"title":"洛陽春","content":["帝里山河景莫裁，就中春色似先來。","暖融殘雪當時盡，花得東風一夜開。","艷日綺羅香上苑，沸天簫鼓動瑶臺。","芳心只恐煙花暮，閒立高樓望幾回。"],"tags":[]},{"title":"村家","content":["野景村家好，柴籬夾樹身。","牧童眠向日，山犬吠隨人。","地僻鄉音別，年豐酒昧醇。","風光吟有興，桑麥暖逢春。"],"tags":[]},{"title":"塞上","content":["無定河邊路，風高雪灑春。","沙平寬似海，鵰遠立如人。","絕域居中土，多年息戰塵。","邊城吹暮角，久客自悲辛。"],"tags":[]},{"title":"遊邊上","content":["佩劍游邊地，悲風捲敗莎。","鵰饑窺壞塚，馬渴嗅冰河。","塞闊人煙絕，春深霰雪多。","蕃戎如畫看，散騎立高坡。"],"tags":[]},{"title":"并州道中","content":["從軍無住計，近臘塞門行。","風劈面疑裂，凍粘髭有聲。","太陽過午暗，暮雪照入明。","馬上聞吹角，依依認漢城。"],"tags":[]},{"title":"贈劉將軍","content":["三十懸鈎事聖朝，功名常愛霍嫖姚。","錦衣香重花垂足，玉带光寒雪遶腰。","秣馬暖思秦地草，弦弓秋憶雁門鵰。","清時閒却英雄興，醉聽笙歌擲酒瓢。"],"tags":[]},{"title":"黄葵","content":["昔年南國看黄葵，雲鬢金釵向後垂。","今日林容籬落下，秋風寂寞兩三枝。"],"tags":[]},{"title":"題水心寺壁","content":["分飛南渡春風晚，却返家林舊業空。","無限離情似楊柳，萬條垂向楚江東。"],"tags":[]},{"title":"句  其一","content":["馬摇金勒嘶村墅，人搶花毬落野田。"],"tags":[]},{"title":"句  其二","content":["彩牋分捲碧雲薄，臘燭對燒紅淚乾。"],"tags":[]},{"title":"句  其三","content":["堂親垂白日，稚子欲行時。"],"tags":[]}]}
