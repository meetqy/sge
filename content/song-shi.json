{"title":"宋湜","children":[{"title":"送陳堯叟赴廣西漕","content":["憐君將命拜新恩，送別都門亦斷魂。","雨歇桂林秋更暖，瘴連梅嶺日多昏。","詔頒海徼征徭薄，兵罷蠻州市井繁。","愧我不才居禁近，前春灑掃待回轅。"],"tags":[]},{"title":"贈淳于公歸養","content":["宦路厭風塵，高堂役夢頻。","拜章辭旨切，致政罷光新。","陶令羞爲吏，潘生喜養親。","况登朝序貴，半俸豈憂貧。"],"tags":[]},{"title":"題義門胡氏華林書院","content":["紛紛游客豫章回，俱道華林就學來。","門第昔年旌闕聳，主人長日講筵開。","化行鄉黨渾無頌，教得兒孫盡有才。","好是諸生游息處，四時花木繞書臺。"],"tags":[]}]}
