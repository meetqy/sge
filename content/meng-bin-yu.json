{"title":"孟賓于","children":[{"title":"贈顔詡","content":["園林蕭爽聞來久，欲訪因循二十秋。","此日開襟吟不盡，碧山重疊水長流。"],"tags":[]},{"title":"獻主司","content":["那堪雨後更聞蟬，溪隔重湖路七千。","憶昔故園楊柳岸，全家送上渡頭船。"],"tags":[]},{"title":"磻溪懷古","content":["良哉呂尚父，深隠始歸周。","釣石千年在，春風一水流。","松根盤蘚石，花影卧沙鷗。","誰更懷韜術，追思古渡頭。"],"tags":[]},{"title":"懷連上舊居","content":["閒思連上景難齊，樹遶仙鄉路遶溪。","明月夜舟漁父唱，春風平野鷓鴣啼。","城邊寄信歸雲外，花下傾盃到日西。","更憶海陽垂釣侶，昔年相遇草萋萋。"],"tags":[]},{"title":"第四舉","content":["失意從他桃李春，嵩陽經過歇行塵。","雲僧不見城中事，問是今年第幾人。"],"tags":[]},{"title":"題梅仙館","content":["仙界路遥雲縹緲，古壇風冷葉蕭騷。","後來豈合言淹滯，一尉昇騰道最高。"],"tags":[]},{"title":"公子行","content":["錦衣紅奪彩霞明，侵曉春遊向野庭。","不識農夫辛苦力，驕驄踏爛麥青青。"],"tags":[]},{"title":"晚眺","content":["倚杖殘秋裏，吟中四顧頻。","西風天際雁，落日渡頭人。","草色衰平野，山陰歛暮塵。","却尋苔徑去，明月照村鄰。"],"tags":[]},{"title":"湘江亭","content":["獨宿大中年裏寺，樊籠得出事無心。","寒山夢覺一聲磬，霜葉滿林秋正深。"],"tags":[]},{"title":"耒陽杜工部祠堂","content":["南遊何感思，更甚葉繽紛。","一夜耒江雨，百年工部文。","青山當日見，白酒至今聞。","惟有爲詩者，經過時弔君。"],"tags":[]},{"title":"句  其一","content":["匝地人家憑檻見，遠山秋色捲簾看。"],"tags":[]},{"title":"句  其二","content":["蟾宮空手下，澤國更誰來。"],"tags":[]},{"title":"句  其三","content":["水國兩親應探榜，龍門三月又傷春。"],"tags":[]},{"title":"句  其四","content":["仙島却回空說夢，清朝未達自嫌身。"],"tags":[]},{"title":"句  其五","content":["因逢日者教重應，忍被雲僧勸却歸。"],"tags":[]},{"title":"句  其六","content":["去年曾折處，今日又垂條。"],"tags":[]},{"title":"句  其七","content":["遠寺連沙靜，閒舟入浦遲。"],"tags":[]},{"title":"句  其八","content":["簾垂羣吏散，苔長訟庭閒。"],"tags":[]},{"title":"句  其九","content":["早知落處隨疏雨，悔得開時順暖風。"],"tags":[]},{"title":"句  其一○","content":["千家簾幕春空在，幾處樓臺月自明。"],"tags":[]},{"title":"句  其一一","content":["臘雪化爲流水去，春風吹出好山來。"],"tags":[]},{"title":"句  其一二","content":["吾祖并州隔萬山，吾家多難謫郴連。"],"tags":[]},{"title":"句  其一三","content":["十載戀明主。"],"tags":[]},{"title":"句  其一四","content":["兩京遊寺曾題榜，五舉逢知始看花。"],"tags":[]},{"title":"句  其一五","content":["自憐成事攀仙桂，誰似投閑向草萊。"],"tags":[]},{"title":"句  其一六","content":["衆星不如孤月明，牛羊滿山畏獨虎。"],"tags":[]}]}
